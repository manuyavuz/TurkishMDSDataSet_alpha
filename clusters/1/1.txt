Zonguldak'ta ruhsatsız olduğu ileri sürülen bir kömür ocağında metan gazı zehirlenmesi nedeniyle üç işçi hayatını kaybetti.
Gelik Maden Ocağı'nda ise lokomotif devrildi, bir işçi öldü.
Zonguldak'ta kömür ocağında metan gazı zehirlenmesi nedeniyle üç işçi hayatını kaybetti.
Zonguldak Pusula gazetesinin haberine göre, olay Kırat Mahallesi'nde çalışma ruhsatı olmayan ve daha önce mühürlenerek kapatılan bir kömür ocağında meydana geldi.
Türkiye Taşkömürü Kurumu (TTK) ekipleri 53 yaşındaki Yaşar Özerdoğan, 24 yaşındaki İsmail Altun ve 54 yaşındaki Mustafa Özalpuğan'ın cansız bedenlerini sabaha karşı madenden çıkardı.
Üç işçinin cenazeleri Zonguldak Atatürk Devlet Hastanesi morguna kaldırıldı.
Öte yandan kömür ocağının sahibi İ.K.'nın kamu malına zarar vermek nedeniyle cezaevinde olduğu ve üç gün önce ocağın yeniden faaliyete geçmesi talimatını gönderdiği ileri sürüldü.
Bir diğer kaza da Gelik İşletmesi Maden Ocağı'nda yaşandı.
Ocakta kömür taşınan vagonları çeken lokomotifin devrilmesi sonucu madenciler Azmi Kara ve Hakkı Gebeş yaralandı.
Yaralı iki işçi Zonguldak Devlet Hastanesi'ne kaldırılırken Azmi Kara yolda hayatını kaybetti.