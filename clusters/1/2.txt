Zonguldak'taki maden ocağında facia: 4 işçi öldü.
Zonguldak'ta kaçak kömür ocağı ile Türkiye Taşkömürü Kurumu (TTK) maden ocağında meydan gelen iş kazalarında 4 işçi öldü, 1 işçi yaralandı.
Kırat mevkisinde kaçak işletildiği iddia edilen maden ocağında açığa çıkan gazdan, madenciler Mustafa Özalpuğan, Yaşar Özerdoğan ve İsmail Altun etkilendi.
Olay yerine çağrılan TTK tahlisiye ekipleri, girdikleri maden ocağında, 3 işçinin hayatını kaybettiğini belirledi.
Maden ocağından çıkartılan cenazeler, Zonguldak Atatürk Devlet Hastanesi morguna kaldırıldı.
Kömür ocağının sahibi İ.K'nin "kamu malına zarar vermek" suçundan cezaevinde olduğu, 3 gün önce kaçak kömür ocağının açılması talimatını verdiği iddia edildi.
TTK Gelik İşletmesi maden ocağında da kömür taşınan vagonları çeken lokomotifin devrilmesi sonucu madenciler Azmi Kara ve Hakkı Gebeş yaralandı.
Kara, Zonguldak Atatürk Devlet Hastanesine kaldırılırken yolda hayatını kaybetti.
Diğer madenci Gebeş ise Bülent Ecevit Üniversitesi Sağlık Uygulama ve Araştırma Merkezinde tedavi altına alındı.