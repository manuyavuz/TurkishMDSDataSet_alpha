Zonguldak'ta, ruhsatsız kömür ocağında metan gazı zehirlenmesi sonucu 3 maden işçisi öldü.
Türkiye Taşkömürü Kurumu'na (TTK) ait ocakta meydana gelen iş kazasında ise 1 maden işçisi hayatını kaybederken, 1 işçi de yaralandı.
Kırat Mahallesi'nde ruhsatsız olan ve daha önce mühürlenerek kapatılan kömür ocağında dün gece metan gazından 3 işçi zehirlendi.
TTK tahlisiye ekipleri tarafından yapılan çalışmalar sonucu sabaha karşı 53 yaşındaki Yaşar Özerdoğan, 24 yaşındaki İsmail Altun ve 54 yaşındaki Mustafa Özalpuğan'ın cansız bedenleri çıkarıldı.
3 işçinin cenazeleri Zonguldak Atatürk Devlet Hastanesi morguna kaldırıldı.
Günlüğü 60 lira ücretle çalışan işçilerin can verdiği ruhsatsız kömür ocağının sahibi İsmail K.'nın, kamu malına zarar vermekten halen cezaevinde bulunduğu ve 3 gün önce ocağın yeniden faaliyete geçmesi talimatını gönderdiği ileri sürüldü.
Türkiye Taşkömürü Kurumu Karadon Müessesesi Müdürlüğü'ne ait kömür ocağında ise bu sabaha karşı saat 05.30'da iş kazası meydana geldi.
Yerin 260 metre altındaki kazada, saat 24.00 - 08.00 vardiyasında çalışan maden işçileri Azmi Kara ile Hakkı Gebeş, vagonları çeken lokomotiften düştü.
Yaralanan işçilerden 13 yıllık madenci 40 yaşındaki Azmi Kara, kaldırıldığı Zonguldak Atatürk Devlet Hastanesi'nde yapılan müdahalelere rağmen kurtarılamadı.
Hakkı Gebeş ise Bülent Ecevit Üniversitesi Uygulama ve Araştırma Hastanesi'nde tedavi altına alındı.
Her iki maden kazası ile ilgili soruşturma sürüyor.
Zonguldak Valiliği, kaçak ocakta 3 kişinin metan gazından zehirlenerek, TTK'da meydana gelen göçükte de bir kişinin ölmesiyle ilgili yazılı bir açıklama yaptı.
Açıklama şöyle: "Zonguldak İli Merkez İlçesi Rat Mahallesi Güntepe mevkiinde 5 Aralık 2013 tarihinde saat 20.00 sularında 15 gün önce mühürlenmiş kaçak maden ocağında,  oksijen azalması nedeniyle meydana gelen olayda 1960 Bartın doğumlu Yaşar Özerdoğan, 1959 Bartın doğumlu Mustafa Özalpuğan ve 1989 Amasra doğumlu İsmail Altun isimli vatandaşlarımız hayatını kaybetmiş olarak Türkiye Taşkömürü Kurumu ve AFAD ekiplerince ocaktan çıkarılmışlardır.
Yine bugün sabah saat 06.00 sularında Türkiye Taşkömürü Kurumu Karadon Müessesesi Gelik İşletmesi'nde ocakta nakliyat sırasında meydana gelen kazada 2 işçimiz yaralanmış olup yaralı işçilerden Zonguldak 1977 doğumlu Azmi Kara hayatını kaybetmiştir.
Hakkı Gebeş isimli yaralı işçimiz Bülent Ecevit Üniversitesi Tıp Fakültesi Hastanesi'nde tedavi altına alınmış olup sağlık durumunun iyi olduğu ve müşahede altında tutulduğu öğrenilmiştir.
Elim kazada hayatını kaybeden vatandaşlarımıza Allah'tan rahmet, kederli ailelerine sabır ve başsağlığı, yaralı vatandaşımıza da acil şifa diliyoruz."
Genel Maden İşçileri Sendikası (GMİS) Genel Başkanı Eyüp Alabaş, Zonguldak'ta yaşanan madenci cinayetlerini Hayat Televiyonu'nda değerlendirdi.
Alabaş şunları söyledi: "Daha 2 gün önce Dünya Madenciler Günü'nü kutladığımız bugünlerde bu ölümlerin yaşanması bizi derinden yaraladı.
Türkiye'de iş güvenliği yasası çıkarıldı ama mesele bu yasaların çıkarılması değil, bu yasaların denetiminin sağlanması.
Ama bütün uyarılara rağmen  bu bölgede ruhsatsız kömür ocaklarının işletilmesine devam ediliyor.
Bu bölge insanının bildiği tek iş madencilik.
Çalışılabilecek başka bir iş alanı olmaması arkadaşlarımızı bu tür ruhsatsız, can güvenliği olmayan, projelendirilmeden kurulmuş maden ocaklarında çalışmaya zorluyor.
Bu da vahim kazalara, iş cinayetlerine yol açıyor.
Yetkililere buradan bir kez daha sesleniyoruz.
Önemli olan yasa çıkarmak değil bu yasanın denetimini sağlayacak faaliyetlerin daha da sıklaştırılmasını istiyoruz.
Can güvenliğimiz olmadan çalışmak ve ölmek istemiyoruz."