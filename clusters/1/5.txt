Zonguldak'ta, ruhsatsız kömür ocağında metan gazı zehirlenmesi sonucu hayatını kaybeden 3 işçinin 4 gün önce cezaevinde bulunan maden ocağı sahibinin talimatıyla işe başladığı öğrenildi...
Ruhsatsız ocağın defalarca mühürlendiği ortaya çıktı...
Zonguldak'ın Kırat Mahallesi'nde ruhsatsız olan ve daha önce mühürlenerek kapatılan kömür ocağında önceki gece metan gazından 3 işçi zehirlendi.
Türkiye Taşkömürü Kurumu tahlisiye ekipleri tarafından yapılan çalışmalar sonucu sabaha karşı Yaşar Özerdoğan (53),  İsmail Altun (24) ve Mustafa Özalpuğan'ın (54) cansız bedenleri çıkarıldı.
TTK Karadon Müessesesi Gelik İşletmesinde de ocak içindeki nakliyat işi sırasında meydana gelen iş kazasında ise 36 yaşındaki Azmi Kara  hayatını kaybetti.
Kazada yaralanan Hakkı Gebeş'in Bülent Ecevit Üniversitesi Sağlık Uygulama ve Araştırma Merkezi'nde tedavisinin sürdüğü ve sağlık durumunun iyi olduğu öğrenildi.
Günlüğü 60 lira ücretle çalışan işçilerin can verdiği ruhsatsız kömür ocağının sahibi İsmail K.'nın, kamu malına zarar vermekten 26 ay hapis cezası aldığı ve 3 gün önce ocağın yeniden faaliyete geçmesi talimatını gönderdiği ileri sürüldü.
Ruhsatsız maden ocağında ölen işçilerin  ocağın cezaevindeki sahibi İ.K.'nin bir arkadaşı ile irtibata geçerek, 15 gün önce mühürlenerek kapatılan ocakta 4 gün önce işbaşı yaptıkları belirlendi.
Hayatını kaybeden işçilerden Mustafa Özalpuğan'ın oğlu Savaş Özalpuğan (19) babasının ocakta 4 gün önce işe başladığını belirterek şunları söyledi: "Daha önce bu ocakta çalışmışlığı vardı.
Ama ocak daha önce dinamitle bombalanmış sonra da mühürlenmiş, o yüzden memlekete gelmişti.
Babamın içeriden bin 500 lira alacağı vardı.
Ocak sahibi, babamın kalan bin 500 lira parasını alması için bir arkadaşının aracılığıyla 'Ocakta çalışmanız gerekir' diye haber yollamış."
Ruhsatsız kömür ocağında ölen 3 madencinin cenazeleri otopsinin ardından ailelerine teslim edilecek ve Bartın'ın Amasra ilçesindeki köylerinde toprağa verilecek.
Zonguldak'taki Türkiye Taşkömürü Kurumu'nda (TTK) meydana gelen iş kazasında hayatını kaybeden 40 yaşındaki Azmi Kara, merkeze bağlı Osmanlı Köyü'nde gözyaşları arasında toprağa verildi.
Evinin önünde okunan dua sırasında Hemşirelik Bölümü öğrencisi kızı 18 yaşındaki Gamze Kara, "Ben gittim başka hayatlar kurtardım babamın hayatını kurtaramadım.
Baba duy sesimi gel bana baba" diyerek gözyaşlarına boğulması yürekleri dağladı.
Genel Maden İşçileri Sendikası Genel Başkanı Eyüp Alabaş, TTK'da bir işçinin ölümüyle sonuçlanan kazanın sebebinin yapılacak teknik incelemelerden sonra netlik kazanacağını belirtti ve 3 işçinin metangazı zehirlenmesi sonucu ölümüne ilişkin olarak şunları söyledi: "Metangazının renksiz ve kokusuz olduğundan farkında olunması mümkün değil.
Bölgedeki ruhsatsız ocakların madencilik faaliyeti yürürken bir havalandırma girişi ve havalandırmanın çıkışı olması lazım.
Dolayısıyla madenci arkadaşlarımızın ne kadar tecrübeli olursa olsun metangazı sızıntısından ya da karbonmonoksit sızıntısından farkında olması mümkün değil.
Kaçak ocaklarda gaz ölçüm cihazı olduğunu zannetmiyorum.
Ya da erken uyarı sistemlerinin veya gaz ölçüm cihazlarının olduğunu zannetmiyorum.
Bizim ilk aldığımız bilgiler bunlar.
Önümüzdeki günlerde TTK tahlisiye ekiplerinin gerekse diğer incelemeler sonucunda cumhuriyet savcılığının incelemesinin ardından olayın şekli ve şemali daha ayrıntılı ortaya çıkacaktır."