Zonguldak'ta ruhsatsız kömür ocağında metan gazı zehirlenmesi sonucu üç maden işçisi öldü.
Türkiye Taşkömürü Kurumu'na (TTK) ait ocakta meydana gelen iş kazasında ise bir maden işçisi hayatını kaybederken, bir işçi de yaralandı.
Ruhsatsız kömür ocağının 15 gün önce valilik tarafından mühürlendiği, cezaevindeki sahibinin dört gün önce "Açın" talimatıyla yeniden faaliyete geçtiği öğrenildi.
Kırat Mahallesi'ndeki kömür ocağında önceki gece metan gazından üç işçi zehirlendi.
TTK tahlisiye ekipleri sabaha karşı 53 yaşındaki Yaşar Özerdoğan, 24 yaşındaki İsmail Altun ve 54 yaşındaki Mustafa Özalpuğan'ın cansız bedenlerini çıkarttı.
Günlüğü 60 lira ücretle çalışan işçilerin can verdiği ruhsatsız kömür ocağının sahibi İsmail K.'nın halen cezaevinde bulunduğu ve dört gün önce ocağın açılması talimatını gönderdiği ileri sürüldü.
İsmail K.'nın geçen 17 Nisan'da 'kamu malına zarar vermek' suçundan 26 ay hapis cezasına çarptırıldığı öğrenildi.
Ölen üç maden işçisinin daha önce de yanlarında çalıştıkları ruhsatsız ocağın cezaevindeki sahibinden alacaklarının ödenmesi sözü almaları üzerine madende çalışmayı kabul ettikleri ortaya çıktı.
Mustafa Özalpuğan'ın oğlu 19 yaşındaki Savaş Özalpuğan, "Babamın bu madende çalışmışlığı vardı.
Ama ocak önce dinamitle bombalanmış, sonra da mühürlenmiş, o yüzden memlekete gelmişti.
Babamın 1500 lira alacağı vardı.
Ocak sahibi, babamın kalan parasını alması için bir arkadaşının aracılığıyla 'Ocakta çalışmanız gerekir' diye haber yollamış.
Ocak yeniden açıldı ve babam dört gün önce diğer arkadaşlarıyla tekrar işe başlamıştı" dedi.
Türkiye Taşkömürü Kurumu (TTK) Karadon Müessesesi Müdürlüğü'ne ait kömür ocağında ise dün sabaha karşı iş kazası oldu.
Maden işçileri Azmi Kara ile Hakkı Gebeş, vagonları çeken lokomotiften düştü.
40 yaşındaki Azmi Kara kurtarılamadı.