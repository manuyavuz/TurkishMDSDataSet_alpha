Zonguldak'ta, kamu malına zarar vermekten cezaevine giren yasaklı kömür ocağının sahibi, "Çalışın, paranızı ödeyeceğim" diyerek mührü söktürdü.
30 lira yevmiye için ocağa giren 3 işçi zehirlenerek can verdi.
Ruhsatsız olan ve 15 gün önce mühürlenen kömür ocağının cezaevindeki sahibi iddiaya göre "Çalışın, paranızı ödeyeceğim" diyerek, eskiden tanıdığı 3 işçiye haber gönderdi.
Bunun üzerine mührü sökerek ocağa giren 3 kişi dün metan gazından zehirlenerek öldü.
Ölen işçilerden Mustafa Özalpuğan'ın oğlu, "Babamı, borçlarını ödeyeceklerini söyleyip kandırdılar" diye konuştu.
Zonguldak'ta merkeze bağlı Rat Mahallesi Güntepe mevkisinde İsmail K.'ye ait ruhsatsız maden ocağı 15 gün önce mühürlendi.
Ancak iddiaya göre, mühürlü madenle ilgili "kamu malına zarar vermek" suçundan cezaevinde olan İsmail K., ruhsatsız ocağı yeniden işletmek için Bartın'ın Amasra ilçesine bağlı Mevren köyünde yaşayan eski işçileri Mustafa Özalpuğan (54), Yaşar Özerdoğan (53) ve İsmail Altun'a (24) haber gönderdi ve "Kapatılan ocağı yeniden açın, çıkan kömürden alacaklarınızı ödeyeceğim" sözü verdi.
Bunun üzerine işçiler 4 gün önce mühürlü maden ocağını tekrar açtılar.
Mustafa Özalpuğan, Yaşar Özerdoğan ve İsmail Altun dün kaçak madendeki metan gazından zehirlenerek öldü.
Talihsiz işçiler, Türkiye Taşkömürü Kurumu ve İl Afet ve Acil Durum Müdürlüğü ekiplerinin çalışmasıyla ocaktan çıkartıldı.
Günlük 30 lira yevmiye karşılığında çalışan işçilerin yakınları sinir krizi geçirdi.
Kaçak kömür ocağında zehirlenerek ölen işçilerden Mustafa Özalpuğan'ın oğlu 19 yaşındaki Savaş Özalpuğan da ocak sahibinin arkadaşlarının birkaç kez köylerine gelerek babasını kaçak kömür ocağında yeniden çalışması için ikna etmeye uğraştıklarını söyledi.
Acılı evlat, babasının 4 gün önce işbaşı yaptığını belirtip şöyle devam etti: "Babam emekli olmasına rağmen çalışıyordu.
Kaçak ocakta da daha önce çalışmıştı, işletmecisinden alacağı vardı.
Burası yapılan denetimler sonucu 3-4 kez dinamitle çökertilerek mühürlenmişti.
İşletmecinin arkadaşları Bartın'a gelerek babamın alacaklarını ödeyeceklerini söyleyip babamı kandırdılar.
Babam da 4 gün önce yine aynı maden ocağına işbaşı yaptı. "
Genel Maden İşçileri Sendikası Genel Başkanı Eyüp Alabaş da kaçak kömür ocağındaki ölümlerle ilgili olarak, "Biz sendika olarak daha önce de defalarca iş güvenliği tedbirleri alınmadan, projelendirilmemiş, köstebek yuvası gibi madencilik faaliyetinin yürütülemeyeceğini, madencilik faaliyetinin dünyanın en riskli iş kolu olduğunu ve en azından mühendislik hizmetleri alınarak yapılması gerektiğini söylemiştik.
Bu tür ruhsatsız ocaklarda can vermek istemiyoruz" dedi.
Maden Enerji Sanayicileri İş Adamları Derneği Başkanı Ümit Velioğlu, Zonguldak'ta 500'e yakın kaçak kömür ocağı olduğunu söyledi.
Kaçak kömür ocaklarının Karadon, Gelik, Kırat, Üzülmez bölgelerinde yoğunlaştığını belirten MESİAD Başkanı Velioğlu şöyle dedi: "Türkiye Taş Kömürü Kurumu (TTK) Amele Birliği, Genel Maden İşçileri Sendikası, Zonguldak Ticaret Odası, ili içine alan kapsamlı bir çalıştay düzenlemeli.
Kaçak kömür ocakları kayıt altına nasıl alınır, çalışan işçilerin can güvenliği nasıl sağlanır?
Ocağı çalıştıran insanlar da mağdur edilmeden ortak paydada buluşmalı.
Konunun polisiye tedbirlerle çözülmediğini yıllardır görüyoruz." 
Maden Mühendisleri Odası Zonguldak Şube Başkanı Erdoğan Kaymakçı ise, "15 gün önce TTK'nin kapattığı ocağı açıp çalıştırıyorsa bir yerlerden destek mi görüyor diye akla geliyor.
Zonguldak'ta işsizlik Türkiye ortalamasının üstünde.
Türkiye Taş Kömürü Kurumu mutlaka işçi almalı ki kaçak kömür ocaklarına ilgi azalsın" dedi.
Maden ocaklarından bir acı haberde Türkiye Taşkömürleri Kurumu'na bağlı Zonguldak Karadon Müessesesi Gelik İşletmesi'nden geldi.
İşletmede önceki sabaha karşı nakliyat kazası yaşandı.
Yerin 260 metre altındaki kazada, saat 24.00-08.00 vardiyasında çalışan maden işçileri Azmi Kara ile Hakkı Gebeş, vagonları çeken lokomotiften düştü.
13 yıllık madenci Azmi Kara (40) kaldırıldığı Zonguldak Atatürk Devlet Hastanesi'ne kaldırıldı ancak kurtarılamadı.
Kazada yaralanan Hakkı Gebeş ise Bülent Ecevit Üniversitesi Uygulama ve Araştırma Hastanesi'nde tedavi altına alındı.
Zonguldak'ın Ereğli ilçesinde kurulu Fatin Rüştü Zorlu Ereğli Demir ve Çelik Fabrikaları'nda (ERDEMİR) ise gaz sıkışmasından dolayı patlama meydana geldi.
Can kaybı yaşanmazken patlama sonrası çıkan yangın kısa sürede söndürüldü.
