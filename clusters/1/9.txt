Zonguldak'ta, ruhsatsız kömür ocağında metan gazından zehirlenen 3 maden işçisi hayatını kaybetti.
Türkiye Taşkömürü Kurumu'na (TTK) ait ocakta ise vagon devrilmesi nedeniyle 1 maden işçisi hayatını kaybetti, 1 işçi de yaralandı
Zonguldak Kırat Mahallesi'nde ruhsatsız olan ve daha önce mühürlenerek kapatılan kömür ocağında dün gece metan gazından 3 işçi zehirlendi.
TTK tahlisiye ekipleri tarafından yapılan çalışmalar sonucu sabaha karşı 53 yaşındaki Yaşar Özerdoğan, 24 yaşındaki İsmail Altun ve 54 yaşındaki Mustafa Özalpuğan'ın hayatını kaybettiği tespit edildi.
Günlüğü 60 lira ücretle çalışan işçilerin can verdiği ruhsatsız kömür ocağının sahibi İsmail K.'nın, kamu malına zarar vermekten halen cezaevinde bulunduğu ve 3 gün önce ocağın yeniden faaliyete geçmesi için talimat gönderdiği ileri sürüldü.
Zonguldak'taki diğer bir kaza saat 05:30 meydana geldi.
TTK Karadon Müessesesi Müdürlüğü'ne ait kömür ocağında yerin 260 metre altındaki kazada, maden işçileri Azmi Kara ile Hakkı Gebeş, vagonları çeken lokomotifin devrilmesi sonucu düştü.
Yaralanan işçilerden 13 yıllık madenci 40 yaşındaki Azmi Kara, kaldırıldığı Zonguldak Atatürk Devlet Hastanesi'ne götürülürken yolda hayatını kaybetti, Hakkı Gebeş ise Bülent Ecevit Üniversitesi Uygulama ve Araştırma Hastanesi'nde tedavi altına alındı.