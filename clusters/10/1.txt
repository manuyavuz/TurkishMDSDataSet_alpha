İstanbul'da aralarında ünlü isimlerin ve işadamlarının da bulunduğu kişilerin evlerine baskın düzenlendi.
Gözaltına alınanlar arasında işadamı Ali Ağaoğlu, kabinedeki üç ayrı bakanın oğulları, Halk Bankası Genel Müdürü Süleyman Aslan ve Ebru Gündeş'in eşi iş adamı Reza Zarrab'ın da bulunduğu belirtiliyor.
Zarrab, Kanlıca'daki yalısında gözaltına alındı, belgeler bavulla çıkarıldı.
Türkiye'nin gündemini sarsan operasyonu, İstanbul Emniyeti'ne bağlı Organize Suçlarla Mücadele ve Mali Şube Müdürlüğü ekipleri yürütüyor.
Mali Şube ekipleri uzun süredir devam eden hazırlık çalışmalarının ardından kamu ihalelerinde fesat ve rüşvet operasyonu başlattı.
Sabaha karşı başlayan operasyonda önceden tespit edilen 22 adrese baskın yapıldı.
Aralarında Türkiye'nin önde gelen işadamlarının da bulunduğu 22 kişi gözaltına alındı.
Gözaltı sayısı ilerleyen saatlerde 47'ye yükseldi.
7 kişi hakkında ise arama kararı çıkarıldı.
İstanbul polisi, sabah saatlerinde yaptığı operasyonda gözaltına aldığı bir grup şüpheliyi sağlık kontrolünün ardından İstanbul Emniyet Müdürlüğü'ne götürdü.
Operasyonun diğer illere de sıçrayacağı, gözaltı sayısının artacağı bildirildi.
Gözaltına alınan isimler arasında Ali Ağaoğlu'nun yanı sıra Ekonomi Bakanı Zafer Çağlayan'ın oğlu Salih Kaan Çağlayan ile İçişleri Bakanı Muammer Güler'in oğlu Barış Güler ve Çevre Şehircilik Bakanı Erdoğan Bayraktar'ın oğlu Abdullah Oğuz Bayraktar da bulunuyor.
Gözaltına alınanlar arasında Ebru Gündeş'in eşi işadamı Reza Zarrab ve Halk Bankası Genel Müdürü Süleyman Aslan da yer alıyor.
Mali Suçlarla Mücadele Şube Müdürlüğü, sabaha karşı bazı adreslere baskın yapmış, gözaltına alınanlar İstanbul Emniyet Müdürlüğü Vatan Yerleşkesi'ne getirilmişti.
Sabah saatlerinde İstanbul genelinde yapılan operasyonun adreslerinden biri de ünlü sanatçı Ebru Gündeş'in eşi işadamı Reza Zarrab'ın Kanlıca'daki yalısıydı.
Yalıya sabah saatlerinde giren ekipler, saat 11.00'e kadar süren bir arama yaptı.
Aramanın ardından ekipler el koydukları döküman ve gereçleri bir bavul içerisinde dışarı çıkardı.
İşadamı Reza Zarrab, soruşturma kapsamında polis otosuna bindirilerek sorgulanmak üzere Vatan Caddesi'ndeki İstanbul Emniyet Müdürlüğü'ne götürüldü.
Zarrab, sorgusundan önce Haseki Eğitim ve Araştırma Hastanesi'nde sağlık kontrolünden geçirildi.
Zarrab ardından da İstanbul Emniyet Müdürlüğü'ne götürüldü.
Zerrab, basın mensuplarının sorularını cevapsız bıraktı.
Öte yandan DHA'ya konuşan Ağaoğlu Grup CEO'su Hasan Rahvalı, Ali Ağaoğlu'nun gözaltında olduğu iddiaları üzerine "Gözaltında değil. 
Bilgi alınması amacıyla emniyete davet edildi" dedi.
Ağaoğlu şirketler grubunun Ataşehir'deki genel müdürlük binasına gelen polis, incelemenin ardından şirketten ayrıldı.
Soruşturmayı yürüten Savcılardan Kara, uzun süre 11. Ağır Ceza Mahkemesi'nde görev yaptı.
Savcı Kara, "Askeri Casusluk" ve "Sahte Çürük Çetesi" davalarının da savcısıydı.
Üç ayrı operasyon şeklinde yürütülen soruşturma kapsamında gözaltına alınan işadamı Ali Ağaoğlu ile ilgili şirketinden yazılı bir açıklama yapıldı.
Açıklamada "Ali Ağaoğlu'nun ifadesine ihtiyaç duyulmuştur" denilerek şu bilgiye yer verildi: "Yürütülen geniş kapsamlı bir soruşturma üzerine adli makamlarca Sayın Ali Ağaoğlu'nun ifadesine ihtiyaç duyulmuştur.
Yine bu soruşturma kapsamında mahkeme kararı ile şirket merkezimizde bir arama yapılmıştır.
Bugün saat 9.00'da ilgililer tarafından 'arama sonucunda herhangi bir suç ve suç unsuruna rastlanmadığı'  hususu tutanak ile tespit edilmiştir" denildi.
Öte yandan Ali Ağaoğlu'nun avukatı Ali Demirhan basın mensuplarının soruları üzerine kısa bir açıklama yaptı.
Demirhan, Ağaoğlu'nun soruşturmanın merkezinde olmadığını belirterek, ifadesinin henüz alınmadığını dile getirdi.
Ali Demirhan, şöyle konuştu:
"Soruşturmanın merkezi Ali Ağaoğlu değil.
O yüzden şimdi daha fazla bilgi veremeyeceğim.
Şu an ifadesi bile alınmadı.
Şu an gözaltında, gözaltı işlemi devam ediyor.
Bittikten sonra size açıklayıcı bilgi vereceğiz.
Gün sonunda size detaylı bilgi vereceğiz.
Emniyetten de açıklama yapılacaktır." 
Şu ana kadar gelen bilgiler eşliğinde gözaltına alınan isimler şöyle:
İşadamı Ali Ağaoğlu, Fatih Belediye Başkanı Mustafa Demir, İçişleri Bakanı Muammer Güler'in oğlu Barış Güler, Ekonomi Bakanı Zafer Çağlayan'ın oğlu Salih Kaan Çağlayan, Çevre ve Şehircilik Bakanı Erdoğan Bayraktar'ın oğlu Abdullah Oğuz Bayraktar, sanatçı Ebru Gündeş'in eşi işadamı Reza Zerrab, Halk Bankası Genel Müdürü Süleyman Aslan, Çevre Bakanlığı Genel Müdürü Mehmet Ali Kahraman, Çevre Bakanı Danışmanı Sadık Soylu, Zafer Çağlayan'ın Özel Kalem Müdürleri Mustafa Behçet Kaynar ve Onur Kaya, Yorum İnşaat'ın sahibi Osman Ağca ve Taşyapı Yönetim Kurulu Başkanı Emrullah Turanlı.
Operasyonlar kapsamında gözaltına alınan bazı şüpheliler sabah saatlerinde Haseki Eğitim ve Araştırma Hastanesi'nde sağlık kontrolünden geçirilmişti.
Öğle saatlerinde de aralarında Ebru Gündeş'in eşi Reza Zarrab'ın da bulunduğu zanlılar, sağlık kontrolünde geçirildi.
Şüpheliler, İstanbul Emniyet Müdürlüğü'ne götürüldü.