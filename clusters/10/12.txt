İstanbul'daki yolsuzluk ve rüşvet operasyonunda 36 kişi gözaltına alındı.
Akşam saatlerinde gözaltı sayısının 52'ye yükseldiği öğrenildi.
Öte yandan 7 kişi hakkında da yakalama kararı çıkarıldığı bildirildi.
İstanbul Cumhuriyet Başsavcılığı'nın talimatıyla başlatılan ve Mali Şube polislerinin yürüttüğü operasyonda çok sayıda adrese baskın yapıldı.
İŞTE GÖZALTINA ALINAN İSİMLERDEN BAZILARI;
İş adamı Ali Ağaoğlu, iş adamı ve sanatçı Ebru Gündeş'in kocası Reza Zarrab, İçişleri Bakanı Muammer Güler'in oğlu Barış Güler, Ekonomi Bakanı Zafer Çağlayan'ın oğlu Salih Kaan Çağlayan, Erdoğan Bayraktar'ın oğlu Abdullah Oğuz Bayraktar, Taş Yapı'nın sahibi Emrullah Turanlı, Mimar Ali Tunç, İki numaralı Yenileme Alanı Kültür Varlıklarını Koruma Bölge Kurulu Müdürü (Süleymaniye dışında Fatih ilçesindeki tüm yenileme alanları, Tuzla ve Zeytinburnu yenileme alanlarından sorumlu) Raşit Şentürk, Eski Röleve Müdürü Hüseyin Başçetin, Kültür ve Turizm Bakanlığı Koruma Müdürü Günsel Aybay, İş adamı Hüseyin Avni Sipahi, Mustafa Halit Günaydın, Fatih Güner, İki numaralı Kültür Valıklarını Koruma Bölge Kurulu Müdürü ( Beyoğlu, Eyüp, Kağıthane ve Şişli'den sorumlu) Yener Çavdar, Yorum İnşaat Yönetim kurulu Başkanı Osman Ağca, Halk Bankası Genel Müdürü Süleyman Aslan, Fatih Belediye Başkanı Mustafa Demir, Fenerbahçe seçiminde Aydınlar'ın listesindeydi Ekrem Eray Arda, Ekonomi Bakanının Özel Kalem Müdürleri Mustafa Behçet Kaynar ve Onur Kaya, 5 numaralı Koruma Kurulu Üyesi aynı zamanda TOKİ çalışanı Yavuz Çelik, Çevre ve Şehircilik Bakanı Erdoğan Bayraktar'ın Danışmanı Sadık Soylu (AK Parti Genel Başkan Yardımcısı Süleyman Soylu'nun yeğeni olduğu iddia ediliyor), Çevre Şehircilik Genel Müdürü Mehmet Ali Kahraman.
Operasyonlarda gözaltına alınan Halk Bankası Genel Müdürü Süleyman Aslan eşinin de gözaltına alındığı öğrenildi.
Öte yandan İstanbul Büyükşehir Belediyesi eski genel sekreterlerinden Mesut Pektaş da gözaltına alınanlar arasında olduğu öğrenildi.
Şüpheliler, Haseki Eğitim ve Araştırma Hastanesi'nde sağlık kontrolünden geçirildikten sonra İstanbul Emniyet Müdürlüğü'ne götürüldü.
Gelişmelerin ardından Ekonomi Bakanı Zafer Çağlayan'ın Ankara'daki programı iptal edildi.
Bakan Çağlayan'ın katılması planlanan bugün Ankara' da Ekonomi Bakanlığı'nda düzenlenecek Gölbaşı Eğitim ve Sosyal Tesisinin Aile ve Sosyal Politikalar Bakanlığına Devredilmesine ilişkin Protokol İmza Töreninin iptal edildiği duyuruldu.
Bulgaristan'ın başkenti Sofya'da İçişleri Bakanı Muammer Güler'in de katılacağı sınır kapısıyla ilgili ortak anlaşma imza töreni iptal edildi.
Bulgaristan İçişleri Bakanlığı'ndan yapılan açıklamada, iptalin nedeni açıklanmadı.
Operasyon kapsamında işadamı Reza Zarrab, Kanlıca'daki yalısında gözaltına alındı.
Zarrab'ın yalısında ele geçirilen dokümanlar da bavulla çıkarıldı.
Zarrab, Haseki Eğitim ve Araştırma Hastanesi'ndeki sağlık kontrolü ardından  sorgulanmak üzere İstanbul Emniyet Müdürlüğü'ne getirildi.
Reza Zarrab, akşam saatlerinde kendi rahatsızlığından kaynaklanan şikayetler üzerine yeniden sağlık kontrolünden geçirildi.
Sanatçı Ebru Gündeş'in eşi Zarrab, Haseki Eğitim ve Araştırma Hastanesi'ndeki sağlık kontrolünün ardından yeniden emniyet binasına götürüldü.
Ağaoğlu Şirketler Grubu CEO'su Hasan Rahvalı, işadamı Ali Ağaoğlu'nun ihtiyaç duyulan bir ifadeyi vermek üzere emniyete davet edildiğini, gözaltında olmadığını söyledi.
Bazı kamu görevlileriyle ilgili yolsuzluk iddiaları üzerine alınan bir mahkeme kararıyla belirli sayıda işadamının ifadesine ihtiyaç duyulduğunu belirten Rahvalı, "Bu kapsamda da Sayın Ali Ağaoğlu ihtiyaç duyulan bir ifadeyi vermek üzere emniyete gitmiş bulunuyor" dedi.
Ali Ağaoğlu'nun emniyete davet edildiğini kaydeden Hasan Rahvalı, "Arama yapıldı, tamamlandı. 
Aramayla ilgili herhangi bir suç unsuruna rastlanmadı, bu da tutanağa bağlandı" diye konuştu.
Taşyapı İnşaat Tahhüt Sanayi ve Ticaret A.Ş. yolsuzluk ve rüşvet operasyonu ile ilgli Taşyapı Yönetim Kurulu Başkanı Sayın Emrullah Turanlı'nın bilgisine başvurulmak üzere İstanbul Emniyet Müdürlüğü'ne davet edildiği açıklaması yaptı.
Yapılan açıklamada, "İstanbul Cumhuriyet Başsavcılığı'nca yürütülen soruşturma kapsamında Taşyapı Yönetim Kurulu Başkanı Sayın Emrullah Turanlı bilgisine başvurulmak üzere İstanbul Emniyet Müdürlüğü'ne davet edilmiştir.
Emrullah Turanlı hakkında bir gözaltı söz konusu değildir, kamuoyunun dikkatine sunarız." denildi.