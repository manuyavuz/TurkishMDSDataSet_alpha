İstanbul Cumhuriyet başsavcılığı'nca, Mali Suçlarla Mücadele Şube Müdürlüğü polisi, bu sabah 'yolsuzluk ve rüşvet iddiasıyla' ilgili yürütülen soruşturma kapsamında çeşitli adreslere operasyonlar başlatıldı.
Şu ana kadar 37 kişinin gözaltına alındığı operasyon, 3 ayrı soruşturmayı içeriyor.
Birinci soruşturma işadamı Ali Ağaoğlu'na, ikinci soruşturma Fatih Belediye Başkanı Mustafa Demir ile İçişleri Bakanı Muammer Güler'in oğlu B. Güler, Ekonomi Bakanı Zafer Çağlayan'ın oğlu K. Çağlayan'a, üçüncü soruşturma ise Ebru Gündeş'in eşi, işadamı Reza Zarrab ile Halk Bankası Genel Müdürü S.A'nın da aralarında bulunduğu şahıslarla ilgili olduğu öğrenildi.
Bu isimlerin yanı sıra Çevre ve Şehircilik Bakanı Erdoğan Bayraktar'ın oğlunun da gözaltında olduğu bilgisi geliyor.
Taşyapı Yönetim Kurulu Başkanı Emrullah Turanlı da bilgisine başvurulmak üzere Emniyet'te bulunuyor.
Ünlü isimlerin de aralarında bulunduğu kişilere yönelik düzenlenen operasyonda Ekonomi Bakanı Zafer Çağlayan'ın oğlu ile birlikte Ekonomi Bakanlığı ve Çevre ve Şehircilik Bakanlığı'ndan da 4 kişi olmak üzere, Ankara'da 5 kişi gözaltına alındı.
Zanlılar İstanbul'a gönderildi.
Ekonomi Bakanı Zafer Çağlayan, Aile ve Sosyal Politikalar Bakanı Fatma Şahin ile katılacağı; Gölbaşı Eğitim ve Sosyal Tesisi'nin Aile ve Sosyal Politikalar Bakanlığı'na devredilmesine ilişkin protokolün imza törenini iptal etti.
Bu sabah saat 09.45'te Ekonomi Bakanlığı'nda yapılması planlanan törene Başkanı Cemil Çiçek de katılacaktı.
Öte yandan Bulgaristan'ın başkenti Sofya'da İçişleri Bakanı Muammer Güler'in de katılacağı sınır kapısıyla ilgili ortak anlaşma imza töreni de iptal edildi.
Bulgaristan İçişleri Bakanlığı'ndan yapılan açıklamada, iptalin nedeni açıklanmadı.
Kapıkule sınır kapısında kurulması öngörülen polis ve gümrük ortak temas merkezinin kuruluş ve işleyişine ilişkin anlaşma törenine Yunanistan Kamu Düzeni ve Vatandaşı Koruma Bakanı Nikolaos Dendias ve Bulgaristan İçişleri Bakanı Tsvetlin Yovçev de katılacaktı.
Fatih Belediye Başkanı Mustafa Demir'in de gözaltına alındığı, bilgisine başvurulacağı öğrenildi.
Sabah saatlerinde binaya geldiği belirtilen polis, içeride inceleme yapıyor.
Yolsuzluk ve rüşvet operasyonunda gözaltına alınan şüpheliler İstanbul Emniyet Müdürlüğü'ne getirildi.
Alınan bilgiye göre, İstanbul polisinin düzenlediği operasyonlarda ünlü işadamlarının da aralarında bulunduğu çok sayıda kişi gözaltına alındı.
Gözaltına alınan şüpheliler Haseki Eğitim ve Araştırma Hastanesi'nde sağlık kontrolünden geçirildi.
Şüpheliler daha sonra sorgulanmak üzere İstanbul Emniyet Müdürlüğü'ne getirildi.
Öte yandan, gözaltına alınanların yakınları da bilgi almak için İstanbul Emniyet Müdürlüğü'ne geldi.