Ankara ve İstanbul'da aralarında ünlü iş adamlarının da bulunduğu isimlerin evlerine baskın düzenlendi.
Sabah erken saatlerde başlatılan operasyon çerçevesinde çok sayıda kişi gözaltına alındı.
Operasyonlara Mali ve Organize Şube Müdürlüğü'ne bağlı polisler katıldı.
Özellikle TOKİ ihalelerinin adı geçiyor.
Opersayonla ilgili ortaya çıkan detaylara göre, operasyonlarda gözaltına alınan şahısların 'Türk vatandaşı olamayan kişilerin rüşvetle Türk vatandaşlığına geçirilmesi, imara açık olmayan arazilerin rüşvetle imara açılması, şüpheli para transferleri, usulsüz ihale ve sahtecilik' ile suçlandığı öne sürüldü.
İşadamlarının TOKİ ihalesinde rüşvet verdikleri iddiasıyla bir yıldan bu yana takip edildikleri belirtiliyor.
Yolsuzluk ve rüşvet operasyonu kamuya da sıçradı.
Şu ana kadar ulaşılan bilgilere göre iki bakanlıkta dört ayrı gözaltı var.
Gelen ilk bilgilere göre Çevre Bakanlığı'nda Genel Müdür Mehmet Ali Kahraman ve Çevre Bakanı Danışmanı Sadık Soylu gözaltına alındı.
Ekonomi Bakanlığı'nda ise Bakan Zafer Çağlayan'ın Özel Kalem Müdürleri Mustafa Behçet Kaynar ve Onur Kaya gözaltında bulunuyor.
Öte yandan Sadık Soylu'nun Ak Parti Genel Başkan Yardımcısı Süleyman Soylu akrabası olduğu belirtiliyor.
Sabah başlayan rüşvet ve yolsuzluk operasyonunda şu ana kadar 37 kişi gözaltına alındı.
Şu ana kadar gelen bilgiler eşliğinde gözltına alınan isimler şöyle:
"İşadamı Ali Ağaoğlu, Fatih Belediye Başkanı Mustafa Demir, İçişleri Bakanı Muammer Güler'in oğlu Barış Güler, Ekonomi Bakanı Zafer Çağlayan'ın oğlu Salih Kaan Çağlayan, Çevre ve Şehircilik Bakanı Erdoğan Bayraktar'ın oğlu Abdullah Oğuz Bayraktar, sanatçı Ebru Gündeş'in eşi işadamı Reza Zerrab, Osman Ağca, Taş Yapı'nın sahibi Emrullah Turanlı, Halk Bankası Genel Müdürü Süleyman Aslan, Çevre Bakanlığı Genel Müdürü Mehmet Ali Kahraman, Çevre Bakanı Danışmanı Sadık Soylu, Zafer Çağlayan'ın Özel Kalem Müdürleri  Mustafa Behçet Kaynar ve Onur Kaya."
İstanbul Valisi Hüseyin Avnİ Mutlu, gazetecilerin sorusu üzerine, "Adli soruşturma yürüyor. 
Soruşturma tamamlandıktan sonra tüm bilgiler açıklanacak. 
Soruşturmanın bu noktasında sizlere farklı bilgilendirme yapmam doğru değil, yasal olarak uygun değil." diye konuştu.
İstanbul Cumhuriyet başsavcısı Turan Çolakkadı ise, operasyonların kendi savcılıklarınca yürütüldüğünü ifade ederek, "Bir başsavcıvekilimiz de nezaret ediyor operasyona. 
Şu an için bilgi veremiyoruz." açıklamasında bulundu.
Mali Şube ekipleri, uzun süredir devam eden hazırlık çalışmalarının ardından kamu ihalelerinde fesat ve rüşvet operasyonu başlattı.
İstanbul Cumhuriyet Başsavcılığının sabaha karşı başlattığı operasyonda önceden tesbit edilen 22 adrese baskın yapıldı.
Aralarında Türkiye'nin önde gelen işadamlarının da bulunduğu 37 kişi gözaltına alındı.
Operasyonun başlatıldığı sabah saatlerinden itibaren iddialar birbirini izliyor.
Gözaltına alınan isimler arasında son yıllarda yaptığı inşaat ve oynadığı reklam filmleriyle adını duyuran işadamı Ali Ağaoğlu, sanatçı Ebru Gündeş'in eşi Reza Zarrab, Ekonomi Bakanı Zafer Çağlayan'ın oğlu Salih Kaan Çağlayan'ın da bulunduğu iddia ediliyor.
Ayrıca İçişleri Bakanı Muammer Güler ve Çevre ve Şehircilik Bakanı Erdoğan Bayraktar'ın oğulları ve Fatih Belediye Başkanı'nın da gözaltına olduğu bilgisi geliyor.
Zafer Çağlayan'ın yakın  çevresi konu ile ilgili olarak "Bizim de haberimiz yoktu TV'den öğrendik." yorumunda bulundular.
İstanbul Cumhuriyet Başsavcısı Turan Çolakkadı operasyonun kendi savcılıklarınca yürütüldüğünü ifade ederek "Bir başsavcı vekilimiz de nezaret ediyor.
Bu an için net bilgi veremiyoruz.
Bazı gözaltılar var." dedi.
Başsavcı vekilinin Zekeriya Öz olduğu öğrenildi.
Ekonomi Bakanı Zafer Çağlayan, Aile ve Sosyal Politikalar Bakanı Fatma Şahin ile katılacağı; Gölbaşı Eğitim ve Sosyal Tesisi'nin Aile ve Sosyal Politikalar Bakanlığı'na devredilmesine ilişkin protokolün imza törenini iptal etti.
Bu sabah saat 09.45'te Ekonomi Bakanlığı'nda yapılması planlanan törene Başkanı Cemil Çiçek de katılacaktı.
Ancak bu bilgiler henüz resmi olarak açıklanmadı.
Operasyonun diğer illere de sıçrayacağı, gözaltı sayısının artacağı bildirildi.
İstanbul polisi, sabah saatlerinde yaptığı operasyonda gözaltına aldığı bir grup şüpheliyi sağlık kontrolünün ardından İstanbul Emniyet Müdürlüğü'ne götürdü.
Öte yandan, DHA'ya konuşan Ağaoğlu Grup CEO'su Hasan Rahvalı, Ali Ağaoğlu'nun gözaltında olduğu iddiaları üzerine, "Gözaltında değil.
Bilgi alınması amacıyla emniyete davet edildi." dedi.
Rahvalı,  "Bildiğimiz kadarıyla sabah saat 7.30 da şirkete polis geldi, Şirketimizde arama yapıldı.
Herhangi bir suç unsuruna rastlanmadı.
Bildiğimiz kadarıyla 17-18 kişilik iş adamı grubu, bilgilerine başvurulmak üzere emniyete çağırılmış.
İhaleye fesat karıştırılma iddialarını televizyondan duyduk.
Bizim bildiğimiz bazı kamu personelinin iş adamlarından rüşvet alıp almadığı konusudur.
Ali Ağaoğlu'nun da sabah saatlerinde emniyete çağırılarak bilgisine başvurulmuştur."  diye konuştu.
Ağaoğlu şirketler grubunun Ataşehir'deki genel müdürlük binasına gelen polis, incelemenin ardından şirketten ayrıldı.
Bugün düzenlenen rüşvet ve yolsuzluk operasyonu kapsamında gözltına alınanlar arasında Halk Bankası Genel Müdürü Süleyman Aslan da bulunuyor.
Polis ekipleri şu anda Ataşehir'de bulunan Halk Bankası Genel Merkezi'nde arama yapıyor.
Halkbank hisseleri Genel Müdür Süleyman Arslan'ın gözaltına alındığı haberlerinin ardından büyük kayıp yaşadı.
Halkbank hisseleri saat 10.20 itibariyle yüzde 4,75 kayıpla 15,05 liraya düştü.
Halkbank hisseleri dünü 15,80 liradan kapamıştı.
Gözaltına alınan isimler arasında Fatih Belediye Başkanı Mustafa Demir'in de bulunduğu öne sürüldü.
Belediye kaynakları, Demir'in bilgisine başvurulacağını kaydetti.
Aynı kaynaklar, Demir'in sabah erken saatlerde Emniyet'e götürüldüğünü söyledi.
Sabah saatlerinde İstanbul genelinde yapılan operasyonun adreslerinden biri de ünlü sanatçı Ebru Gündeş'in eşi işadamı Reza Zarrab'ın Kanlıca'daki yalısıydı.
Yalıya sabah saatlerinde giren ekipler, saat 11.00'e kadar süren bir arama yaptı.
Aramanın ardından ekipler el koydukları döküman ve gereçleri bir bavul içerisinde dışarı çıkardı.
İşadamı Reza Zarrab, soruşturma kapsamında polis otosuna bindirilerek sorgulanmak üzere Vatan Caddesi'ndeki İstanbul Emniyet Müdürlüğü'ne götürüldü.