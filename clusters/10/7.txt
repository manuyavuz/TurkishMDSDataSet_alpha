İstanbul Cumhuriyet Başsavcılığınca yürütülen 3 ayrı soruşturmada, aralarında iş adamları, bürokrat ve memurların da bulunduğu çok sayıda kişiye yönelik operasyon düzenlendiği öğrenildi.
Başsavcılık kaynaklarından alınan bilgiye göre, İstanbul Cumhuriyet Başsavcılığı bünyesinde bulunan Narkotik ve Kaçakçılık Bürosu savcılarından Celal Kara'nın yürüttüğü soruşturma kapsamında, yaklaşık 2 yıllık teknik ve fiziki takip sonucunda, "kara para aklama", "altın kaçakçılığı" ve "kamu görevlilerine rüşvet" iddiasıyla operasyon düzenlendi.
İstanbul Mali Suçlarla Mücadele Şube Müdürlüğü ekiplerince dün sabah başlatılan operasyonlar kapsamında, aralarında iş adamı Reza Zerrab, İçişleri Bakanı Muammer Güler'in oğlu, Ekonomi Bakanı Zafer Çağlayan'ın oğlu, Halk Bankası Genel Müdürü Süleyman Aslan'ın da aralarında bulunduğu 40'tan fazla kişiye gözaltı işlemi uygulandığı öğrenildi.
Savcı Kara'nın, Fatih Belediye Başkanı Mustafa Demir hakkında da  "2863 Sayılı Kültür ve Tabiat Varlıklarını Koruma Kanunu'na muhalefet etmek" suçundan ayrı bir soruşturma yürüttüğü bildirildi.
Demir'in, "tarihi bir iş hanının otel yapılması" ve "Marmaray güzergahı üzerinde, aksi rapora rağmen 3 katlı bir otelin yapımına izin verdiği" iddia edildi.
Yine İstanbul Cumhuriyet Başsavcılığına bağlı Memur Suçları Bürosu bünyesinde çalışan savcılardan Mehmet Yüzgeç'in de iş adamı Ali Ağaoğlu ve bazı kişilere yönelik soruşturma yürüttüğü ifade edildi.
Bu soruşturmanın kaç kişiyi ve hangi suçları kapsadığına yönelik açıklama yapılmadı.
İstanbul Valisi Hüseyin Avni Mutlu, İstanbul merkezli operasyonla ilgili, "Adli soruşturmanın devam ettiği aşamada farklı, ilave bir açıklama yapmam yasal olarak uygun değil." dedi.
İstanbul merkezli operasyona ilişkin soru üzerine Mutlu, şu aşamada farklı bir açıklama yapma durumunda olmadığını söyledi.
Mutlu, gözaltı sayısına yönelik soruya karşılık, "Bu açıklamaları soruşturmanın safhası içerisinde açıklamamız doğru değil.
Tamamlandıktan sonra zaten tüm bu bilgileri kamuoyu almış olacak." yanıtını verdi.
Operasyonun sabah başladığını aktaran Mutlu, "Bütün detaylarla ilgili daha sonra zaten kamuoyu bilgilenecektir.
Adli soruşturmanın içinde bulunulduğu bir noktada sizlere farklı bilgilendirme ve açıklama yapmam yasal olarak doğru değil." diye konuştu.
Vali Mutlu, "Bazı isimler ifadeye çağrıldı, bazı isimler gözaltına alındı, bununla ilgili bilgi verir misiniz?" sorusu üzerine, "Söylediğim şeyleri tekrarlatacaksınız bana.
Adli soruşturmanın devam ettiği bu aşamada farklı, ilave bir açıklama yapmam yasal olarak uygun değil." ifadelerini kullandı.
Ağaoğlu Şirketler Grubu'ndan İstanbul merkezli operasyona ilişkin yazılı açıklamasında, şunlar kaydedildi: 
"Yürütülen geniş kapsamlı bir soruşturma üzerine, adli makamlarca Ali Ağaoğlu'nun ifadesine ihtiyaç duyulmuştur.
Yine bu soruşturma kapsamında, mahkeme kararı ile şirket merkezimizde bir arama yapılmıştır.
İlgililer tarafından 'arama sonucunda herhangi bir suç ve suç unsuruna rastlanmadığı' hususu, tutanak ile tespit edilmiştir.".
İstanbul merkezli operasyon kapsamında gözaltına alınan iş adamı Ali Ağaoğlu'nun avukatı Ali Demirhan, "Ali Ağaoğlu şu an gözaltında.
Gözaltı işlemi devam ediyor.
Bittikten sonra size açıklayıcı bilgi vereceğiz." dedi.
Halk Bankası, İstanbul merkezli operasyonla ilgili, görsel ve yazılı basında yer alan haberlere konu işlemlere ilişkin yürütülen adli soruşturma kapsamında kendilerinden bilgi ve belge talep edildiğini bildirdi.
Halk Bankasının, Kamuyu Aydınlatma Platformu'nda yer alan açıklamasında, "Görsel ve yazılı basında yer alan haberlere konu işlemler ile ilgili yürütülen adli soruşturma kapsamında bankamızdan bilgi ve belge talep edilmiştir.
Bankamız, olağan faaliyetlerini sürdürmekte olup gelişmeler hakkında kamuoyu ayrıca bilgilendirilecektir." ifadeleri kullanıldı.
Taşyapı İnşaat ve Taahhüt Sanayi ve Ticaret AŞ'den yapılan yazılı açıklamada, operasyon kapsamında, yönetim kurulu başkanı Emrullah Turanlı'nın bilgisine başvurulmak üzere İstanbul Emniyet Müdürlüğüne davet edildiği bildirildi.
Açıklamada, "Emrullah Turanlı  hakkında bir gözaltı söz konusu değildir, kamuoyunun dikkatine sunarız." ifadelerine yer verildi.
Operasyon kapsamında gözaltına alınan 5 kişi, Ankara'da emniyetteki işlemlerinin ardından İstanbul'a gönderildi.
Öte yandan operasyon kapsamında İstanbul'da gözaltına alınanlar, Haseki Eğitim ve Araştırma Hastanesinde sağlık kontrolünden geçirildi.
Buraya gelenlerin arasında İçişleri Bakanı Muammer Güler'in oğlu Barış Güler'in de yer aldığı öğrenildi.
Emlak Konut Gayrimenkul Yatırım Ortaklığı AŞ, şirketin genel müdürü Murat Kurum'un bilgisine başvurulmak üzere akşam saatlerinde İstanbul Emniyet Müdürlüğüne çağrıldığını bildirdi.
TBMM Başkanı Çiçek, Meclis kulisinde milletvekilleriyle sohbet etti.
Çiçek, gazetecilerin, İstanbul'daki merkezli operasyonla ilgili soruları üzerine, "Ben açıklama yapmam.
Bilmediğim bir konuda ne açıklaması? Bir yargısal işlem yapılıyor. 
Siyasetçiler olarak bilmediğimiz konuda konuşmak doğru olmaz.
Herkes için böyle, bizim için daha böyle.
O nedenle bir açıklama yapamam." diye konuştu.
Çiçek, bir gazetecinin, "İçişleri Bakanı'nın oğlunun gözaltına alınmasından bakanın haberinin olmamasını nasıl değerlendiriyorsunuz? Bu etik mi?" sorusuna, gülerek, "Bu kapıdan size ekmek çıkmaz." karşılığını verdi.
Çiçek'in yanında bulunan eski İçişleri Bakanı ve AK Parti İstanbul Milletvekili Abdülkadir Aksu, aynı sorular üzerine, soruşturmanın gizli olduğunu belirterek, "Hiçbir şey bilmiyoruz.
Boşa konuşmuş oluruz.
Biraz sabırlı olalım, açıklansın.
Nedir, niye gözaltına alınmışlar, ondan sonra konuşalım." dedi.