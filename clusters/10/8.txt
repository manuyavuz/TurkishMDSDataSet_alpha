Türkiye bugüne büyük bir yolsuzluk operasyonuyla uyandı.
3 farklı operasyon için aynı anda düğmeye basıldı ve aralarında iş adamı Ali Ağaoğlu, Fatih Belediye Başkanı Mustafa Demir, Halkbank Genel Müdürü Süleyman Aslan'ın da bulunduğu 37 kişi gözaltına alındı.
Gözaltına alınanlar arasında Ekonomi Bakanı Zafer Çağlayan'ın oğlu Salih Kaan Çağlayan, İçişleri Bakanı Muammer Güler'in oğlu Barış Güler ve Çevre ve Şehircilik Bakanı Erdoğan Bayraktar'ın oğlu Abdullah Oğuz Bayraktar da bulunuyor.
Hürriyet'in haberine göre İstanbul ve Ankara Emniyeti'ne bağlı savcılık ekiplerinin başlattığı operasyonlardan biri Ali Ağaoğlu ile Ebru Gündeş'in eşi işadamı Reza Zarrab'a yönelik, diğer operasyon bakan çocuklarına, üçüncü operasyon ise Fatih Belediye Başkanı Mustafa Demir'e yönelik yapıldı.
Yorum İnşaat'ın sahibi Osman Ağca  ve Taş Yapı Yönetim Kurulu Başkanı Emrullah Turanlı da gözaltına alınan isimler arasında bulunuyor.
Gözaltına alınanlar sağlık kontrollerinin ardından Vatan'da bulunan İstanbul Emniyet Müdürlüğü'ne getirildi.
Emniyet Genel Müdürlüğü Kaçakçılık ve Organize Suçlarla Mücadele'den edinilen bilgilere göre, operasyonlar bir yıldan beri süren fiziki ve teknik takipler sonrası yapıldı.
Bu sabah düzenlenen operasyonu İstanbul Cumhuriyet Başsavcılığı yürütüyor.
Soruşturmanın gelen bir ihbar üzerine başladığı ve gözaltına alınan kişilerin yaklaşık bir yıldır takip edildikleri öğrenildi.
İstanbul Emniyet Müdürlüğü tarafından Fatih Belediyesi'nde yapılan aramalar saat 15.00 sıralarında sona erdi.
Bir polis minibüsü, belediyenin garajına girdi.
Garajda ellerinde dosyalarla bekleyen polisler araca binerek ayrıldı.
Bir yıldır devam eden bir fiziki ve teknik takip süreci sonunda başlatılan soruşturmada Rıza Sarraf'ın sahte belgeler ve hayali ihracat gibi yöntemlere şüpheli para transferleri ve bakanların oğulları üzerinden Türk vatandaşlığı olmayan kişilere rüşvetle vatandaşlık verilmesini temin etme; Çevre ve Şehircilik Bakanı Erdoğan Bayraktar'ın oğlu üzerinden rüşvet vererek ve bakanlığın yetkilerini kullanarak imar usulsüzlükleri, rant yolsuzlukları, yerel yönetimlerin imara açmadığı arazilerin rüşvetle bakanlık üzerinden illegal olarak imara açılması; Fatih Belediyesinin sit alanındaki arazilerin bakanlığın gücünü kullanarak illegal olarak imar ve inşaata açılması; Marmaray projesine ciddi zarar vereceği halde rüşvet karşılığında bazı arsalara imar ve inşaat izni vermek gibi suçlamalar bulunuyor.
Ebru Gündeş'in kocası Reza Sarraf'ın bazı projelerde bakan çocuklarına rüşvet vermek suçlamasıyla gözaltına alındığı iddia edildi.
Ayrıca Çevre Bakanlığı ve TOKİ'nin bazı projelerinde üç bakan çocuğunun rüşvet alma iddiasıyla gözaltına alındığı öne sürüldü.
Rüşvet veren şirketler arasında Türkiye'nin dev şirketlerinin yer aldığı iddia edilirken,  polislerin Zafer Çağlayan'ın oğlunun Yenimahalle'deki evinde arama yaptığı öğrenildi.
Erdoğan Bayraktar'ın oğlu üzerinden rüşvet vererek ve bakanlığın yetkilerini kullanarak imar usulsüzlükleri, rant yolsuzlukları, yerel yönetimlerin imara açmadığı arazilerin rüşvetle bakanlık üzerinden yasadışı olarak imara açılması, Fatih Belediyesi'nin SİT alanındaki arazilerin bakanlığın gücünü kullanarak yasadışı olarak imar ve inşaata açılması gelen suçlamalar arasında.
Marmaray projesine ciddi zarar vereceği halde rüşvet karşılığında bazı arsalara imar ve inşaat izni verilmesi de suçlamalar arasında.
Öte yandan Çevre Bakanlığı Genel Müdürü Mehmet Ali Kahraman, Çevre Bakanı Danışmanı Sadık Soylu ve Zafer Çağlayan'ın Özel Kalem Müdürleri  Mustafa Behçet Kaynar ve Onur Kaya'nın da gözaltına alındığı kaydediliyor.
Gözaltına alınan isimler arasında bulunan Sadık Soylu'nun AKP Genel Başkan Yardımcısı Süleyman Soylu akrabası olduğu belirtiliyor.
Zafer Çağlayan'ın yakın çevresi, bakanın oğlu Salih Kaan Çağlayan'ın gözaltına alınmasıyla ilgili olarak "Bizim de haberimiz yoktu TV'den öğrendik" yorumunda bulundu.
Ekonomi Bakanı Zafer Çağlayan, Aile ve Sosyal Politikalar Bakanı Fatma Şahin ile katılacağı; Gölbaşı Eğitim ve Sosyal Tesisi'nin Aile ve Sosyal Politikalar Bakanlığı'na devredilmesine ilişkin protokolün imza törenini iptal etti.
Bu sabah saat 09.45'te Ekonomi Bakanlığı'nda yapılması planlanan törene TBMM Başkanı Cemil Çiçek de katılacaktı.
İçişleri Bakanı Muammer Güler bugün Sofya'da katılacağı programı iptal etti.
Güler, Türkiye, Bulgaristan ve Yunanistan arasında Kapitan Andreevo sınır kapısında kurulması öngörülen polis ve gümrük ortak temas merkezinin kuruluş ve işleyişine ilişkin anlaşmanın imza törenine katılacaktı.
Öte yandan DHA'ya konuşan Ağaoğlu Şirketler Grubu Genel Müdürü Hasan Rahvalı, Ali Ağaoğlu'nun gözaltında olduğu iddiaları üzerine "Gözaltında değil.
Bilgi alınması amacıyla emniyete davet edildi." dedi.
Ağaoğlu şirketler grubunun Ataşehir'deki genel müdürlük binasına gelen polis, incelemenin ardından şirketten ayrıldı.
Fatih Belediye Başkanı Mustafa Demir'in gözaltına alınmasına ilişkin konuşan belediye yetkilileri de aynı yorumda bulundu: "Bilgisine başvurulacak.".
İstanbul polisinin bu sabah başlattığı yolsuzluk operasyonu kapsamında, Kocaeli'nin Körfez İlçesi'nden de bir kişinin gözaltına alınarak İstanbul'a götürüldüğü ortaya çıktı.
Şüphelinin kimliği açıklanmazken, siyasi herhangi bir kimliğinin bulunmadığı öğrenildi.
Bu arada Kocaeli'de öğlenden sonra siyasi kimliği de olan bazı tanınmış kişilerin ve çocuklarının da gözaltına alındığı yolunda söylentiler yayıldı.
Bu söylentilerin ise doğru olmadığı anlaşıldı.
Gülen Cemaati'ne yakınlığıyla bilinen Zaman Gazetesi Yazarı Hüseyin Gülerce, operasyonun Cemaat ile ilişkilendirilmesi konusunda şunları söyledi:
"Devam eden operasyonu, Hizmet hareketini adres göstererek hedef saptırma gayretleri var.
Yargı ve emniyette tasfiye edildikleri bangır bangır söylenen insanlar, Cumhuriyet tarihinin en derin operasyonuna nasıl imza atıyor? Bu operasyon, devlet operasyonudur.
Hangi devlet diye sormak yerine Gezi olaylarından beri olan bitene bakılsın." dedi.
İstanbul Büyükşehir Belediye Başkanı Kadir Topbaş, bugün yapılan polis operasyonlarıyla ilgili olarak, "Bu operasyonun geldiği noktayı ben de basından takip ediyorum.
Sizler bizden daha iyi biliyorsunuz.
Basından takip ediyoruz.
Bizim henüz net bir bilgimiz yok.
İlerleyen zaman dilimi içerisinde biraz daha huzura kavuşur buna inanıyorum.
Takip ediyoruz." dedi.
Topbaş, Ayamama Deresi'nde sürdürülen ıslah çalışmalarını denetledi, ıslah çalışmasında gelinen nokta konusunda basın mensuplarına bilgi verdi.
İSKİ Genel Müdürü Ahmet Demir, Bahçelievler Belediye Başkanı Osman Develioğlu, Küçükçekmece Belediye Başkanı Aziz Yeniay'ın da hazır bulunduğu denetleme sırasında, Topbaş gazetecilerin sorularını yanıtladı.
Bugünkü operasyonla ilgili gelişmeleri basından takip ettiğini söyleyen Topbaş "Bu operasyonun geldiği noktayı ben de basından takip ediyorum.
Sizler bizden daha iyi biliyorsunuz.
Basından takip ediyoruz.
Bizim henüz net bir bilgimiz yok.
İlerleyen zaman dilimi içerisinde biraz daha huzura kavuşur buna inanıyorum.
Takip ediyoruz." şeklinde konuştu.
Fatih Belediyesi'ne ait SİT alanları ilgili bir soru üzerine Kadir Topbaş, "Detayı bilmiyorum.
İstanbul'u tarihi yarım adayı, SİT alanlarını, kenti gayet iyi biliyoruz.
Koruma kollarında görev yapmış birisiyim.
Geçmişte başkan yardımcılığı yaptım.
Teknik adam olarak da İstanbul'u biliyorum.
Soruyla ilintili, operasyonla ilintili olarak detayları bilmiyorum." diye konuştu.
Usulsüz imar planı çıkarıldığı iddiaları üzerine ise Topbaş, "Tabiki bunlar yargıya intikal eder, yargı yargı değerlendirir, biz de biz de takip ederiz." ifadesini kullandı.
Yolsuzluk operasyonu hakkında değerlendirmede bulunan BDP Şırnak Milletvekili Hasip Kaplan, operasyonun bir işaret fişeği olduğunu ve devamının gelebileceğini söyledi.
Yargıda, emniyette, medyada Gülen Cemaati ve AKP hükümeti arasında gerginlik olduğunu hatırlatan Kaplan, operasyonunda bu "kapışmanın" sertleşeceğinin işaret fişeği olduğunu söyledi.
Kaplan, "Ciddi kapışmaların olacağını gösteren bir işaret fişeğine benziyor.
Belli ki biriktirilmiş dosyalar var.
Bunun arkasından bazı kesimlerin seçim öncesi şantaj kasetlerine de yönelecekleri görülüyor." dedi.
Gülen cemaati-AKP arasında grup içi iktidar kavgasının yaşandığını belirten Kaplan, bu kavganın operasyonla alenileştiğini söyledi.
Bu gelişmelerin Türkiye siyasetinde değişimlere ve yeni grupların ortaya çıkmasına sebep vereceğini de belirten Kaplan, "Siyaset değişebilir yeni siyasetler çıkabilir.
Partilerden kopmalar yeni gruplar oluşabilir.
Meclis aritmetiğinde değişimler olabilir.
Bu işaretler veriliyor." dedi.