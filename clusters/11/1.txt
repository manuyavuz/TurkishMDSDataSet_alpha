ABD kimyasalları denizde imha edecek.
Merkezi Kimyasal Silahları Yasaklama Örgütü (OPCW), Suriye'deki kimyasal silahların bir kısmının ABD tarafından denizde imha edileceğini açıkladı.
OPCW, ABD'nin 31 Aralık'a dek Suriye'den çıkarılması kararlaştırılan kimyasalların imhası için yardım teklifinde bulunduğunu duyurdu.
İmhanın denizde olacağı ve bir donanma gemisinin hazırlandığı belirtildi.
ABD'nin operasyonel, teknolojik ve maddi destekte bulunacağını belirten BM - OPCW imha misyonu başkanı Sigrid Kaag, Şam'daki basın toplantısında '31 Aralık'a dek en tehlikeli silahların Lazkiye'ye nakledileceğini ve buradan da gemilere yükleneceğini' belirtti.
Kaag, "Silahların nötralizasyonu bir ABD gemisinde hidroliz yöntemiyle gerçekleştirilecek.
Arta kalan kimyasallar tamamen imhaları için farklı ülkelerdeki özel şirketlere devredilecek." dedi.
Kaag, 'ABD gemisinin Suriye karasularında olmayacağını' da ekledi.
OPCW ayrıca kimyasal silahların diğer bölümünün imhası için açılan ihaleye de şimdiye kadar 35 özel şirketin başvuruda bulunduğunu da açıkladı.
OPCW Genel Direktörü Ahmet Üzümcü'nün imha işlemleri için oluşturulan fona taraf devletlerden katkı beklediğine de yer verildi.
Suriye'nin 'hassas kimyasallarını' 31 Aralık, diğerlerini ise 5 Şubat'a kadar ülke dışına çıkarmayı kararlaştıran OPCW, imha işleminin en geç Haziran 2014'e dek tamamlanmasını hedefliyor.