Suriye'deki kimyasal silahların bir kısmının ABD tarafından denizde imha edileceği belirtildi.
Merkezi Lahey'de bulunan Kimyasal Silahları Yasaklama Örgütü (KSYÖ), ABD'nin, 31 Aralık tarihine kadar Suriye'den çıkarılması kararlaştırılan kimyasalların imhası konusunda yardım teklifinde bulunduğunu bildirdi.
Söz konusu kimyasalların denizde imha edileceğine yer verilen KSYÖ'nün açıklamasında, bu kapsamda bir donanma gemisinin hazırlandığına işaret edildi.
ABD'nin bu iş için operasyonel, teknolojik ve maddi destekte bulunacağını da belirten örgüt, ayrıca Suriye'deki kimyasal silahların diğer bölümünün imhası için açılan ihaleye şimdiye kadar 35 özel şirketin ilgi gösterdiğini açıkladı.
Açıklamada, KSYÖ Genel Direktörü Ahmet Üzümcü'nün imha işlemleri için oluşturulan fona taraf devletlerden katkı beklediğine de yer verildi.
KSYÖ İcra Konseyi iki hafta önce yaptığı toplantıda, Suriye'nin kimyasal silahlarının ülke dışında imha edilmesini kararlaştırmış ama şimdiye kadar bu silahları kabul eden ülke bulunamamıştı.
Suriye'nin sahip olduğu hassas kimyasalları 31 Aralık, diğerlerini ise 5 Şubat tarihine kadar güvenli bir şekilde ülke dışına çıkarmayı kararlaştıran KSYÖ, imha işleminin en geç 2014 Haziran sonuna kadar tamamlanmasını hedefliyor.