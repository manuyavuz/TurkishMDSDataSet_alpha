Suriye'nin kimyasalı denizde yok edilebilir.
KSYÖ Sözcüsü Chartier, 'Suriye'nin stoklarındaki zehirli gazlar ile sinir gazının denizde yok edilmesi, kimyasal silahların imhasına gönüllü ev sahipliği yapacak ülke bulunması konusunda olası bir alternatif olabilir' dedi.
Kimyasal Silahların Yasaklanması Örgütü (KSYÖ) Sözcüsü Christian Chartier, 'Suriye'nin stoklarındaki zehirli gazlar ile sinir gazının denizde yok edilmesi, kimyasal silahların imhasına gönüllü ev sahipliği yapacak ülke bulunması konusunda olası bir alternatif olabilir' dedi.
Suriye'nin kimyasal silahlarının imhası ile ilgili Associated Press (AP) haber ajansına açıklama yapan Chartier, söz konusu kimyasal silahların denizde bir tekne ya da yüzen teçhizatlar üzerinde imhasının uygulanabilir bir seçenek olduğunu ifade ederek, 'Tüm alternatifleri değerlendiriyoruz. Bu, kimyasal silahların imha edilmesine gönüllü ev sahipliği yapacak bir ülke bulunması konusunda olası bir alternatif olabilir' ifadelerini kullandı.
Fransa'da uluslararası kimyasal silahların ortadan kaldırılması konusunda danışmanlık yapan bilim adamı Ralf Trapp da kimyasal silahların gemilerle uzak bölgelere naklinin geçmişte denendiğini kaydederek, silahların imhası için yüzen bir tesisi kullanmanın sayısız avantajı olabileceğini, bunlardan en önemlisinin imhanın insanların bulunduğu alanların uzağında yapılması olduğunu ifade etti.
KSYÖ, 2014 yılının ortasına kadar bin 300 ton kimyasal silahı imha etmeyi amaçlıyor.
ABD'nin kimyasal silahların imhasına ev sahipliği yapmayı önerdiği Arnavutluk, teklifi geri çevirmişti.
Arnavutluk Başbakanı Edi Rama, ülkesinin Suriye'nin kimyasal silahlarının imha edilmesi için gerekli olanaklara sahip olmadığını söylemişti.
NATO Genel Sekreteri Anders Fogh Rasmussen ise konunun NATO içinde ele alınmadığını belirterek, 'Suriye'deki kimyasal silahların imhasıyla ilgili süreç olumlu şekilde ilerliyor.
Birleşmiş Milletler ve KSYÖ, bu çalışmanın öncülüğünü yapıyor.
Konuyu NATO-Rusya Konseyi'nde de takip ediyoruz.
Yarın örgütten güncelleştirme amaçlı brifing alacağız.
Bu konuda NATO'ya herhangi bir talep gelmedi' sözlerini kullanmıştı.