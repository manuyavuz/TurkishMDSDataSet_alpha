Suriye'nin kimyasal silahlarının ABD donanmasına ait bir gemi kullanılarak denizde imha edilebileceği açıklandı.
Beşar Esad yönetiminin elinde bulunan kimyasal silahların nasıl ve nerede imha edileceğiyle ilgili çalışmalar sürüyor.
Kimyasal Silahları Yasaklama Örgütü (OPCW), kimyasalların 31 Aralık'a kadar Suriye dışına çıkarılmasını öngörürken, İngiliz yayın kuruluşu BBC'ye bilgi veren diplomatik kaynaklar, imha işleminin bir ABD savaş gemisiyle açık denizde gerçekleştirilebileceğini belirtti.
İşlem sırasında, gemiye konulacak kimyasalları suyla güvenli seviyelere indiren mobil bir imha tesisinin kullanılabileceği kaydedildi.
Daha önce imha için Arnavutluk'un gündeme gelmiş, ancak bu ülke kesin biçimde kimyasal silahları istemediğini açıklamıştı.
Suriye içindeki çatışma ve operasyonlarsa bütün şiddetiyle devam ediyor.
Esad güçlerinin, başkent Şam yakınlarındaki Deyr Atiye beldesinde 25 kişiyi infaz ettiği bildirildi.
Dün ayrıca Şam'daki Emevi Camii yakınlarına havan topu düşmesi sonucu 4 kişi öldü, 26 kişi de yaralandı.