Suriye'nin kimyasal silahları açık denizde imha edilecek.
Kimyasal Silahların Yasaklanması Örgütü (OPCW) Suriye'nin kimyasal silahlarının Amerikan donanmasına ait bir gemide açık denizde "nötralize" edileceğini doğruladı.
OPCW, ABD'nin bu işlem için finansman ve teknoloji yardımında bulunacağını açıkladı.
Önerilen "hidroliz" adlı yöntemle kimyasalların suyla güvenli düzeylere kadar seyreltileceği seyyar bir donanım kullanılacak.
Bu işlemin hangi gemide yapılacağı resmen açıklanmadı.
Ancak BBC'nin ulaştığı bilgiler bu işlemin destek gemisi Cape Ray'de yapılacağı, gemide bu çerçevede hazırlıkların sürdüğüne işaret ediyor.
Kimyasal Silahların Yasaklanması Örgütü şimdiye kadar 35 şirketin silahların imhasıyla ilgilendiğini belirtti.
Kurum, zehirli maddelerin 31 Aralık'a kadar Suriye dışına çıkartılmasını öngören bir takvim belirlemişti.
Şu ana dek hiçbir ülke, kimyasal silahları topraklarında imha etmeye talip olmadı.
Nötralizasuyon işleminin sonunda 7,7 milyon litre atık su ortaya çıkacak.
OPCW bu atığın 4 bin konteynerde muhafaza edileceğini söylüyor.
Bu suların, bir çok yan üründen daha az zehirli olmasına rağmen yine de bunları kabul edecek gönüllü ülke ya da ülkelerin bulunması gerekiyor.
Suriye Ordusu'nun 600 tondan fazlasını bir kaç noktada bir araya getirdiği kimyasalların 30 tonu dışındakilerin, zehirli gaz oluşması için karıştırılması gereken ayrı ayrı maddeler olduğuna inanılıyor.
30 tonluk kısmıysa hardal gazı.
Sarin ve VX gibi sinir gazlarının kullanıma hazır halde bulunmaması bu yılın Nobel Ödülü Sahibi OPCW'nin işini biraz kolaylaştırdı.
Bunun yerine Suriye rejimi bu gazları oluşturan kimyasalları ayrı ayrı depoladı.
Bu şekilde hem karıştırıldıklarında ortaya çıkan sinir gazının gücü korunuyor, hem de yetkisiz kullanım önleniyor.
Depolama malzemeleri ve konteynerler bugünlerde Lübnan üzerinden Suriye'ye taşınıyor ve bir kaç hafta içinde Suriye Ordusuna ait konvoyların toplam 200 standart yük konteynerini dolduran kimyasalları Akdeniz'de bir limana götüreceğine inanılıyor.