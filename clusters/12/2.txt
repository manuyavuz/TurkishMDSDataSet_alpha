Güney Sudan'da Devlet Başkanı Salva Kiir'in eski yardımcısı Riek Machar'ın darbe girişimi olarak yorumladığı askeri birlikler arasındaki çatışmaların iç savaşa dönebileceği uyarısı yapıldı.
Başkent Cuba'da başlayan ve 450 kişinin ölümüne yol açan çatışmalar, 1991'de etnik şiddetin yaşandığı Congley eyaletinin başkenti Bor'a sıçradı.
Machar yanlısı askerler önceki gün Bor'daki 2 ordu karargâhına saldırmıştı.
Dün ordu sözcüsü, Kiir'e sadık askerlerin kasabanın denetimini kaybettiğini duyurdu.
BM'ye göre Bor'da 19 sivil öldü.
Fransa'nın BM Daimi Temsilcisi Gerard Aroud ise ülkenin en büyük kabilesi Dinka ile ikinci büyük Nuer arasında büyük bir iç savaş çıkabileceğini söyledi.
Bor'da 22 yıl önceki çatışmada Machar'ın kabilesi Nuer, Kiir'in kabilesi Dinka'ya mensup yüzlerce kişiyi katletmişti.
İnsan Hakları İzleme Örgütü (HRW) de Cuba'da da etnik temizlik yapıldığını kaydetti: "Cuba'daki askerler insanları etnik kökenlerine göre infaz ediyor. 
Tek tek herkese hangi kabileden olduklarını soruyorlar veya vücutlarındaki yara izlerinden hangi kabileden olduklarını anlıyorlar. Buna göre insanları ya infaz ediyorlar ya da serbest bırakıyorlar."
Doğu Afrika ülkelerinin dışişleri bakanları da arabuluculuk için Cuba'ya gitti.
ABD'den sonra Britanya da büyükelçilikteki personelini çekti ve 150 vatandaşını tahliye etti.