Güney Sudan'da pazar gününden bu yana devam eden olaylarda 400 ile 500 arasında kişinin yaşamını yitirdiği bildirildi.
BM Güvenlik Konseyi, Güney Sudan'daki olaylar nedeniyle özel olarak toplandı.
Diplomatik kaynaklardan edinilen bilgiye göre, kapalı gerçekleştirilen toplantıda BMGK üyelerine Güney Sudan'daki olaylara ilişkin bilgi verildi.
Bu bilgilere göre çatışmalarda 400 ile 500 arasında kişi hayatını kaybetti, yaklaşık 800 kişi de yaralandı.
Toplantının ardından BMGK'dan yapılan basın bildirisinde, Güney Sudan'daki olaylar dolayısıyla ciddi endişe duyulduğu belirtilerek sivillerin hedef alınma tehlikesi olduğu vurgulandı.
Taraflardan çatışmalara son vermeleri ve itidalli davranmaları istenen bildiride, şiddetin tansiyonu daha da artıracağı ifade edildi.
BM Genel Sekreteri Ban Ki-mun da konuya ilişkin Güney Sudan Cumhurbaşkanı Salva Kiir'i arayarak çatışmalar ve sivillerin hedef alınmasından duyduğu endişeyi iletti.
Telefon görüşmesinde, yaklaşık 13 bin kişinin BM yerleşkesine sığındığını dile getiren Ban, hükümetten olayları itidalli yönetmesini ve sivillerin korunmasını garanti etmesini istedi.
Güney Sudan'ın başkenti Juba'da Cumhuriyet Muhafızları arasında pazar günü çatışmalar başlamıştı.
Cumhurbaşkanı Salva Kiir, kendisine yönelik darbe girişiminde bulunulduğunu doğrulamış ve olayla ilgisi olanların yakalandığını açıklamıştı.
Dışişleri Bakanlığı, Türk vatandaşlarının zorunlu kalmadıkça Güney Sudan'a seyahat etmekten kaçınmaları uyarısında bulundu.
Dışişleri Bakanlığı'ndan yapılan yazılı açıklamada, 15 Aralık 2013 tarihinde başkent Juba'da başlayan çatışmalar nedeniyle şehirdeki güvenlik ve istikrar durumunun bozulduğu ve bu olayların ülkedeki diğer ülkelerin vatandaşları gibi Türk vatandaşlarının da güvenliğini olumsuz etkileyebilecek bir mecraya girdiğinin görülmekte olduğu ifade edildi.
Açıklamada, Türk vatandaşlarının bu aşamada zorunlu kalmadıkça Güney Sudan'a seyahat etmekten kaçınmalarında fayda bulunduğu belirtilerek, şunlar kaydedildi: "Halen Güney Sudan'da bulunan veya Güney Sudan'a gitmek zorunda olan vatandaşlarımızın ise şahsi güvenlikleri açısından her türlü tedbiri almaları, olası gelişmelere hazırlıklı bulunmaları ve her koşulda müteyakkız olmaları önem arzetmektedir.
Vatandaşlarımızın ayrıca, Bakanlığımız ve Juba Büyükelçiliğimizce yapılabilecek uyarı ve duyuruları dikkatle takip etmeleri tavsiye edilmektedir.
Kamuoyuna saygıyla duyurulur."