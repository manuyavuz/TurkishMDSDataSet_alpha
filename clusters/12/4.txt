Güney Sudan'ın başkenti Cuba'da iki günden beri devam eden çatışmalarda 60'dan fazla askerin öldürüldüğü bildiriliyor.
Güney Sudan'ın başkentinde bir dizi çatışma yaşanırken, hükümet hafta sonu başkent Cuba'da bir darbe girişiminin engellendiğini açıklamıştı.
Çatışmaların başlamasıyla binlerce kişi başkentteki iki Birleşmiş Milletler binasına sığındı.
Pazartesi günü kameraların karşısına geçen Cumhurbaşkanı Salva Kiir, şiddet olaylarından Temmuz ayında görevinden alınan eski yardımcısı Riek Machar'a sadık birlikleri sorumlu tuttu.
Cumhurbaşkanı Kiir, çatışmaların üniforma giyen kişilerin, eskiden militan bir grup olup şu anda iktidar partisi konumunda bulunan Sudan Halk Kurtuluş Hareketi'nin bir toplantısında ateş açmasıyla başladığını açıkladı.
Pazar günü başlayan çatışmalar Pazartesi günü hükümetin kontrolü yeniden ele geçirdiğini açıklamasına kadar sürmüştü.
Ama Salı günü cumhurbaşkanlığı sarayı yakınlarında ve başkent Cuba'nın dört bir köşesinde yeniden silah sesleri duyulmaya başlandı.
Bir askeri hastanede doktor olarak çalışan Ajak Bullen, çatışmalarda en az 66 askerin öldüğünü açıkladı.
Yerel bir radyo istasyonuna konuşan Bullen, "Şimdiye kadar tedavi bekledikleri sırada yedi asker hayatını kaybetti.
59 askerse dışarda öldürüldü." dedi.
Birleşmiş Milletler, yüzlerce insanın ölmesine sebep olan ve iç savaş korkusunu tetikleyen krizi sonlandırmak için politik diyalog çağrısında bulundu.
Başbakan Salva Kiir, eski yardımcısı Machar ile görüşmek konusunda istekli olduğunu ama sonucun ne olacağına dair bir bilgisinin olmadığını ifade etti.
Birleşmiş Milletler Genel Sekreteri Ban Ki-moon, ülkedeki durumla ilgili derin endişeler duyduğunu dile getirdi.
Ban Ki-moon; "Bu siyasi bir kriz ve acilen diyalog yoluyla çözülmesi gerekir.
Olayların diğer bölgelere yayılması riski var ve bunun bazı işaretlerini de fark etmeye başladık." dedi.