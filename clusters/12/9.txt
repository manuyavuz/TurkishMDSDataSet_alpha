Güney Sudan'da ordu içindeki farklı kanatlar arasında çıkan çatışmalarda yüzlerce kişinin öldüğü sanılıyor.
Birleşmiş Milletler'e bağlı diplomatlar, başkent Cuba'daki kaynakların kendilerine aktardığına göre, ölü sayısının 400-500'ü bulduğunu belirtiyor.
Güney Sudan'da Cumhurbaşkanı Salva Kiir'i devirmeye yönelik darbe girişiminin ardından iki gündür çatışmalar yaşanıyor.
BM Güvenlik Konseyi'nin başkanı BBC'ye yaptığı açıklamada, ülkede iç savaş çıkma olasılığının bulunduğunu söyledi.
Hükümet, aralarında eski maliye bakanının da olduğu üst düzey 10 siyasetçinin gözaltına alındığını açıkladı.
Cumhurbaşkanı Kiir, yardımcısı Riek Machar'a sadık bir grup askerin Pazar gecesi darbe girişiminde bulunduklarını, ancak girişimlerinin engellendiğini açıklamıştı.
Başkentte gün batımından şafağa kadar sokağa çıkma yasağı ilan edilmişti.
BM Güvenlik Konseyi'ne başkanlık eden Fransa'nın BM Büyükelçisi Gerard Araud, başkent Cuba'da yaklaşık 20 bin kişinin kentteki BM misyonuna sığındığını açıkladı.
Araud, BBC'ye yaptığı açıklamada, "Bazı haberlerde yüzlerce kişinin öldüğünden bahsediliyor.
Şu an için bunu teyit edemiyoruz, ancak ağır bir bilanço olduğu kesin." dedi.
Ayrıca, ülkedeki başlıca iki etnik grup olan Dinka ve Nuer arasında iç savaş çıkmasının da olası olduğunu belirtti.
Ancak hükümetin internet sitesinde, çatışmaların etnik gruplarla bir ilgisi olmadığı savunuldu.
Pazartesi günü kameraların karşısına geçen Cumhurbaşkanı Salva Kiir, şiddet olaylarından Temmuz ayında görevinden alınan eski yardımcısı Riek Machar'a sadık birlikleri sorumlu tutmuştu.
Cumhurbaşkanı Kiir, çatışmaların üniforma giyen kişilerin, eskiden militan bir grup olup şu anda iktidar partisi konumunda bulunan Sudan Halk Kurtuluş Hareketi'nin bir toplantısında ateş açmasıyla başladığını açıklamıştı.
Pazar günü başlayan çatışmalar Pazartesi günü hükümetin kontrolü yeniden ele geçirdiğini açıklamasına kadar sürmüştü.
Ama Salı günü cumhurbaşkanlığı sarayı yakınlarında ve başkent Cuba'nın dört bir köşesinde yeniden silah sesleri duyulmaya başlanmıştı.
Hükümet yetkilileri, gizlendiği sanılan Cumhurbaşkanı Yardımcısı Riek Machar'ı bulmaya çalıştıklarını söylüyor.
Güney Sudan 2011'de Sudan'dan bağımsızlığını kazanmasından bu yana istikrara kavuşamadı.
Bağımsızlık referandumunun on yıldır süren çatışma ortamını bitirmesi umuluyordu.
Petrol zengini ülke gerek etnik gerekse siyasi olarak halen bölünmüş halde.