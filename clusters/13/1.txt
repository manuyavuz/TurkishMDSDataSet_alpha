Meclis'e başörtüsü ile geleceklerini açıklayan AKP'li 4 kadın vekil TBMM Genel Kurulu'na girdi.
Başörtülü vekilleri diğer AKP'li kadın vekiller kapıda sarılarak karşıladı.
TBMM Genel Kurulu'na başörtülü olarak geleceklerini açıklayan AKP'li 4 kadın milletvekili salona girdiler.
AK Parti Milletvekilleri Nurcan Dalbudak, Gülay Samancı, Sevde Beyazıt Kaçar ve Gönül Şahkulubey, TBMM'deki çalışmalara bundan sonra başörtüsüyle katılacaklarını açıklamış, gözler bu açıklamaların ardından bugüne çevrilmişti.
Vekillerin Genel Kurula girişi sırasında herhangi bir gerilim yaşanmadı.
Diğer AKP'li kadın vekiller ise başörtülü vekilleri kapıda karşılayarak sarıldı.
4 milletvekilinden başörtüsüyle Meclis'e ilk gelen AK Parti Denizli Milletvekili Nurcan Dalbudak oldu.
Dalbudak ilk olarak TBMM Sanayi Komisyonu Başkanı'nı ziyaret etti.
Daha sonra başörtülü vekiller teker teker Genel Kurul'a girdiler.
Genel Kurul'da 4 kadın milletvekilini partili arkadaşları karşıladı ve teker teker kutladılar.
Başörtülü vekiller Genel Kurul'da kendilerine ayrılan koltuklara oturdular.
Bazı AKP'li vekillerin 'o koltuklar çok geride, öne gelin' teklifleri kadın vekiller tarafından reddedildi.
CHP milletvekili Muharrem İnce, Genel Kurul'a girişinin ardından Meclis Başkan Vekili Meral Akşener'e 'usul tartışması' açılması teklifi verdi.
Meral Akşener Genel Kurul toplantısına 10 dakika ara vererek Grup Başkanvekilleri ile toplantıya geçti.
Muharrem İnce'nin "1920'den beri ilk defa böyle bir şey yaşanıyor, bu durum kurallarla çelişiyor.
Bütün partiler bu kurallardan mustarip.
Bütün Grup Başkanvekilleri konuyla ilgili konuşsun, artı olarak Şafak Pavey'e de söz verilsin" dediği öğrenildi.
On dakikalık aranın ardından Grup Başkanvekilleri'nin onar dakikalık konuşmalarına geçildi.
İlk söz alan CHP milletvekili Muharrem İnce oldu.
HDP Kongresi sırasında kalp krizi geçiren ve anjiyo olan Mersin Milletvekili Ertuğrul Kürkçü de Meclis çalışmalarına katılmak için Genel Kurul'a geldi.
Kürkçü'ye diğer milletvekilleri geçmiş olsun dileklerinde bulundu.
