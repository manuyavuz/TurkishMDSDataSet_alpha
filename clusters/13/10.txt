TBMM'de tarihi bir gün yaşanıyor.
Nurcan Dalbudak, Sevde Beyazıt Kaçar, Gülay Samancı ve Gönül Şahkulubey bugünkü Meclis Genel Kurulu'na başörtülü olarak katılıyor.
Hac dönüşü başörtülerini çıkarmama kararı alan AK Partili vekiller başörtüsü ile Genel Kurul'a girdi.
TBMM Genel Kurulu bugün tarihi bir ana ev sahipliği yapıyor.
Demokratikleşme paketiyle kamuda serbest hale gelen türban, hac dönüşü 'kapanma' kararı alan AK Partili kadın milletvekilleri aracılığıyla bugün Meclis'te de fiilen "özgürlüğüne" kavuştu.
AK Parti Denizli Milletvekili Nurcan Dalbudak, Konya Milletvekili Gülay Samancı, Kahramanmaraş Milletvekili Sevde Beyazıt Kaçar ve Mardin Milletvekili Gönül Bekin Şahkulubey, TBMM Genel Kurul salonuna başörtülü olarak geldi.
CHP sıralarından tepki gelmediği görülürken, AK Partili vekiller başörtülü vekilleri tebrik etti.
Bir süre başörtülü milletvekilleriyle sohbet eden AK Parti'li milletvekilleri, hatıra fotoğrafı da çektirdi.
Genel Kurul ise TBMM Başkanvekili Meral Akşener'in başkanlığında toplandı.
CHP Grup Başkanvekili Muharrem İnce, ayağa kalkarak, Akşener'den söz istedi.
Genel Kurul'da farklı bir uygulama olduğunu dile getiren İnce, gruplara 10'ar dakika, kıyafet uygulamasının mağduru olarak belirttiği CHP Genel Başkan Yardımcısı Şafak Pavey'e de 10 dakika konuşma süresi verilmesini istedi.
Bunun üzerine Akşener, birleşime ara vererek, grup başkanvekillerini toplantıya çağırdı.
Bu arada, CHP Uşak Milletvekili Dilek Akagün Yılmaz da üzerindeki ceketi çıkardı.
Yılmaz, üzerinde Atatürk resmi ve Türk Bayrağı baskılı tişörtle Genel Kurul'da oturmaya başladı.
AK Parti Antalya Milletvekili Mevlüt Çavuşoğlu da twitter hesabından "TBMM'de tarihi bir gün.
Türkiye normalleşiyor" diyerek konuya ilişkin bir fotoğrafı takipçileriyle paylaştı.
Avrupa Birliği Bakanı ve Başmüzakereci Egemen Bağış da twitter hesabından "Dün üniversitelerden, ödül törenlerinden, kamudan dışlanan bacılarımız bugün Türkiye'nin en yüce makamı TBMM'de.
Hayırlı olsun Türkiyem" dedi.
Başbakan Yardımcısı Bülent Arınç, 'Kadınları kılık kıyafetleri üzerinden sorgulamayacağız.
Kadınlarımızı başı açık ya da başı kapalı olarak katogorize etmek ahlaksızlığın daniskasıdır' dedi.
Genel Kurul'da hükümet adına söz alan Başbakan Yardımcısı Bülent Arınç, yaşanan olayı olgunlukla karşılayan tüm milletvekillerini teşekkür etti.
Bülent Arınç, 'Bu Türkiye'de ilk defa oluyor.
Olumsuz anlamda toplumda tepki yok.
Siyasi partilerimizden de olumlu tepkiler de var, olumsuz tepkiler de var.
Genel Kurul'da konuşma yapan hatiplere teşekkür ediyorum.
Meclise yakışan budur, Meclisten beklenen budur.
Bugün herkesin bir kavga yaşanacağını umduğu meclisimizde böylesine büyük bir olgunluğun gösterilmesini taktir ile karşıladım.
Sayın İnce'nin suçlamalarının hiçbirisini partimiz adına kabul etmiyorum ve kendisine iade ediyorum.
Sayın Pavey'in suçlayıcı ifadelerinin bizi muhatap alan kısmını kabul etmiyorum' diye konuştu.
'Bundan 14 yıl önce Merve Kavakçı bu salona girdiğinde o gün meclisimize yakışmayan tartışmalar oldu.
14 yıl sonra Sayın Demirel'in ve Sayın Ecevit'in kürsüden yaptığı konuşmaları unutmak istiyorum.
O olayın siyasi sonuçları olmuştur.
O gün 'dışarı dışarı' diye bağıranların hepsi dışarıda kaldı' ifadelerini kullanan Bülent Arınç, üniversitelerde başlayan başörtüsü serbestliği süreci ile ilgili bilgi verdi.
Başörtüsü konusunda ailesi ile birlikte çok sıkıntılar yaşadıklarının altını çizen Arınç, 'İsyan etmedik, dağa çıkmayı aklımızdan geçirmedik.
Demek ki sabır çok gerekliymiş.
Artık Türkiye'nin geldiği noktada yasakların ortadan kalkması lazım.
Bazı eşitsizlikler var, yanlış anlayışlar.
Bunların hepsini düzeltelim.
Bir araya gelip çözüm yollarını bulabileceğimize inanıyorum' şeklinde konuştu.
Muharrem İnce'nin kendisi hakkında suçlamalarla ilgili konuşan Arınç, tutanaklara geçen bütün konuşmalarının arkasında olduğunu belirtti.
Kendisini mecliste ziyarete gelenler için dahi bazı milletvekillerinin soru yönelttiklerini, kadın ziyaretçilerin neden başörtüsü taktıklarını sorduklarını belirten Arınç, 'Bugün bu işe karşı çıkanların çok büyük kısmının 1.5 sene sonra burada olacaklarını sanmıyorum.
Bizde değişeceğiz, başkaları gelecek.
Kadınların kılık kıyafetlerini düzenleyen hiçbir kanun yoktur.
Kadınlarının başının açık olmasını kapalı olmasını söyleyen yönetmelik vardır, yönetmelikler ikinci düzenlemelerdir.
Başörtüsü siyasi simge ise yakalarınızdaki rozetler ne oluyor.
Arkadaşlarımız dini gerekçelerle başlarını örttüklerini ifade ediyorlar, farklı da olabilir, başında saçında sorun olabilir, ameliyat olmuş olabilirler.
Kadınları kılık kıyafetleri üzerinden sorgulamayacağız.
Kadınlarımızı başı açık ya da başı kapalı olarak katogorize etmek ahlaksızlığın daniskasıdır.
Bu bir zafer değildir, olması gereken olmuştur' açıklamasını yaptı.
Başörtüsüyle TBMM Genel Kurulu'na giren milletvekilleri konusunda Başbakan Yardımcısı Bekir Bozdağ, "Bugün, yıllardır kadınlara uygulanan haksızlığa son verildi." dedi.
Başbakan Yardımcısı Bozdağ, bugünün bir numaralı gündemi olan başörtülü milletvekilleri konusunda görüşlerini sosyal paşylaşım sitesi twitterden paylaştı.
Bozdağ, bugün kara bir dönemin ve kara bir sayfanın kapandığına işaret ederek şunları söyledi: Bugün TBMM'de; hukuk adına, insan hakları ve demokrasi adına yaşanan bir ayıba, bir utanca son verildi.
Kara bir dönem/kara bir sayfa kapandı.
TBMM'de yaşanan kıyafet serbestisi, Türkiye'nin demokratikleşmesinin ve değişmesinin somut bir göstergesidir.
TBMM'de sağlanan kıyafet hürriyeti ile bugün, yıllardır kadınlara uygulanan ayrımcılığa/haksızlığa son verildi.
Kadınların eşitliği sağlandı.
TBMM Genel Genel Kurulu'nda CHP'in başörtüsü hürriyetine açıkça evet diyemediğini iddia eden Bozdağ, "CHP, başörtüsüne açık evet demiyor, diyemiyor.
TBMM'de bugün başlayan kıyafet hürriyetini hala Ak Parti elinden alınan bir koz olarak görüyor.
TBMM'deki yeni dönem hayırlı olsun." sözlerine yer verdi.
