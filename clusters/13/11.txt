14 yıl önce Merve Kavakçı'yı dışarı atan TBMM, dün tarihî bir oturum yaşadı.
Hac dönüşü başlarını örten AKP'li dört vekil, Genel Kurul'a sorunsuz katıldı.
On dört yıl önce Fazilet Partisi'nden milletvekili seçilen Merve Kavakçı'nın Meclis'ten atılması ile doruğa çıkan başörtüsü krizi nihayet son buldu.
Dün, dört AKP'li kadın milletvekili Genel Kurul'a başörtülü olarak girdi.
Vekillere büyük tepki göstermesi beklenen CHP, "AKP'nin mağdur edebiyatı yapmasına izin vermeyeceğiz" diyerek tavır almadı.
BDP ve MHP daha önce başörtüsüne karşı olmadıklarını açıklamışlardı.
Başörtüsü krizi böylece herhangi bir muhalefetle karşılaşılmadan fiilen çözülmüş oldu.
Hacdan döndükten sonra kapanmaya karar veren AKP Konya Milletvekili Gülay Samancı, Kahramanmaraş Milletvekili Sevde Beyazıt Kaçar, Mardin Milletvekili Gönül Bekin Şahkulubey ve Denizli Milletvekili Nurcan Dalbudak, saat 14:00'te Genel Kurul salonuna başörtülü olarak geldi.
İlgiyle karşılanan vekiller selamlaşmaların ardından birbirlerinden ayrı olarak AKP sıralarına oturdu.
Bazı milletvekilleri, başörtülü arkadaşlarının fotoğraflarını cep telefonları ile çekerken, bazıları da hatıra fotoğrafı çektirdi.
Hiçbir parti liderinin Genel Kurul'a katılmaması dikkat çekti.
Genel Kurul oturumunun açılmasının ardından CHP Grup Başkanvekili Muharrem İnce, Meclis Başkanvekili Meral Akşener'den söz istedi.
Genel Kurul'da farklı bir uygulama olduğunu dile getiren İnce, gruplara 10'ar dakika, kıyafet uygulamasının mağduru olarak belirttiği CHP Genel Başkan Yardımcısı Şafak Pavey'e de 10 dakika konuşma süresi verilmesini istedi.
Bunun üzerine Akşener, birleşime ara vererek, grup başkanvekillerini toplantıya çağırdı.
Milletvekili Şafak Pavey'in özel durumunu da hatırlatarak usul tartışması açılması için talepte bulundu.
MHP sıralarından buna itiraz geldi.
Meclis Başkanvekili Meral Akşener partilerin grup başkanvekillerini kürsü arkasına davet ederek 15 dakika ara verdi.
Aranın ardından CHP Grup Başkanvekili Muharrem İnce söz aldı.
Örtünen vekillerin şimdiye kadar bir kez bile olsa kürsüye çıkıp konuşmadığını belirten İnce şunları söyledi: "Camileri Hazine'ye satarak belediyelerin borcunu ödeyenler siz değil misiniz? 'Örtünmek dinin emridir' diyor Başbakan.
Yetimin hakkını yememek, ihalelere fesat karıştırmamak, milletin içine nifak sokmamak, milleti ayrıştırmamak, açları doyurmak, onlara iş bulmak dinin emri değil mi? Bir sayın milletvekili 'resetlendiğini' söylüyor.
Kişi Allah karşısında resetlendiğine karar veremez.
Ama Tayyip Erdoğan karşısında resetlenmiş olabilirsiniz.
İçinizden bir arkadaşımız, bir kere olsun bu kürsüye gelip de konuşmadı.
Milletin sorunlarını anlatmadı."
Muharrem İnce, iktidarın yıllardır toplumu kandırdığını belirterek, "Size bu sefer bunu yaptırmayacağız.
Meydanlarda 'benim başörtülü bacım' diyorsun.
Başörtüsüz senin bacın değil mi? Başörtülüler de bizim bacımız, başörtüsüzler de bizim bacımız.
Benim bir kızkardeşim var.
O da kapalı.
Başörtülü bacım' dediğim zaman benim ağzıma yakışır.
Ama ben bunu siyaset için kullanmam.
Oy için kullanmam.
Size de kullandırmayacağız" diye konuştu.
İnce'nin bazı ifadelerini AKP'liler de alkışladı.
Meclis'te kıyafet serbestisinin simgesi haline gelen CHP İstanbul Milletvekili Şafak Pavey de söz aldı.
Pavey, "Bir kanun yapıcı olarak ben iç tüzük değişmeden asla pantolon giymeyeceğim" dedi.
AKP'yi iktidara taşımış kadınların Meclis koltuklarına oturma hakkı olduğunu belirten Pavey, "Ülkemde sekülerizmin geleceği ile ilgili muazzam endişelerim var.
Ama kaygım türbanla, kırmızı ruj arasına sıkıştırılmış semboller değildir.
Demokrasi paketinde aynı ideolojiyi paylaşan erkek polis doğal karşılanırken; türbanlı kadın polise yasak gelmesine çok şaşırmıştım.
Daha vahim bir cinsiyet ayrımcılığı olabilir mi? Ben polisin başındaki türbandan değil, bana vaat ettiği şiddet geleceğinden korkarım.
Meclis'te, cemevi açmak için Diyanet'ten fetva isteyen anlayıştan korkuyorum.
Hukukun karşısına dini koyan anlayıştan korkuyorum.
Kadın özgürlüklerinden asla korkmam" diye konuştu.
AKP'Lİ dört kadın milletvekilinin Meclis'e başörtüsüyle gelmesi, AKP, MHP ve BDP'li milletvekilleri tarafından olağan karşılanırken, yapılan konuşmalarda kadın hakları ve kadının siyasetteki yeri ön plana çıktı.
AKP Grup Başkanvekili Belma Satır, Türkiye'nin beklediği bir ortamın bulunduğunu ifade etti.
Başörtüsünün önünde içtüzük açısından engel bulunmadığını anlatan Satır, demokratikleşme paketiyle kamudakilerden sonra TBMM'de de kadınların başörtüsüyle siyaset yapmaya devam edeceğini belirtti.
Satır, Türkiye'de kadınların yüzde 70'e yakınının başörtülü olduğuna dikkati çekerek, bu kesimin temsilindeki sorunun da aşılmış olacağını kaydetti.
Kadınların bugüne kadar olayların öznesi olamadığını dile getiren Satır, "İnşallah bundan sonra kadın üzerinden siyaset yapmanın önüne geçmiş olacağız" diye konuştu.
BAŞÖRTÜLÜ vekiller hakkında MHP adına konuşan Eskişehir Milletvekili Ruhsar Demirel, "Bugün MHP açısından olağan bir gün" dedi.
AKP'li dört milletvekiline ve onlar üzerinden diğer kadın milletvekillerine mobbing yapıldığını belirten Demirel, "İnançlarına dayalı olarak giyimlerini tanzim eden hanımların hayatları mikroskop altına konuldu.
Bunlar kimseyi ilgilendirmez.
Nasıl giyindikleri kimi ilgilendirir? Kaldı ki bu, inancın uzantısıysa kimsenin haddi değildir" diye konuştu.
Erkeklere kadınlara karışmamaları çağrısını yapan Demirel, şöyle devam etti: "Bizim üzerimizden değil, bizimle siyaset yapılmasını istiyoruz.
Türkiye'de birçok sorun varken bizim kılık kıyafetimiz sorun olamaz.
Onlarla fotoğraf çektirip, Twitter'da paylaşıp 'başörtüsüyle genel kuruldayız' diye reklam yapacak bir durum da yok.
Yüksek perdeden bizimle ilgili konuşmalarınızdan rahatsızız."
BDP adına söz alan Grup Başkanvekili Pervin Buldan başörtüsü meselesinin TBMM çatısı altında çözülmesinden duyduğu memnuniyeti dile getirdi ve "Bugün bu çatı altında ikinci bir Merve Kavakçı olayı yaşanmadığı için grupları ve siyasi partileri kutluyorum" dedi.
Milletvekillerinin başörtüsüyle Genel Kurulu'na gelmesinin, kadınların yıllardır meydanlarda verdiği mücadelenin sonucu olduğunu dile getiren Buldan, bundan dolayı da bütün kadınları kutladı.
Buldan, AKP'nin 11 yıldır başörtüsü meselesini gündemine almadığını belirterek, geçen yıl verdikleri kanun teklifinin reddedildiğini söyledi.
Buldan, "Kadınların ne giyeceğine erkekler karışmasın.
Bugün diller, kimlikler, kültürler, inançlar yasaklı halde.
Türkiye'de artık hiçbir konuda yasak olmamalı.
İnsanların özgürce yaşayabildiği Türkiye'yi hep birlikte yaratmalıyız" diye konuştu.
