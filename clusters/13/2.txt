CHP yasakçı bir zihniyetle başörtüsüne karşı çıkarken, AKP rant peşinde.
BDP-HDP ise 'Kadının özgür iradesine saygı ve başörtüsüne özgürlük' dedi.
Meclis bugün başörtüsü tartışmasına sahne olacak.
CHP protestoya hazırlanırken, kadın özgürlüğü konusunda baskıcı bir politika yürüten AKP, siyasi rant hesabı içinde.
BDP ve HDP ise "Kadının özgür iradesine karışılamaz" dedi.
Yıllardır Türkiye'nin gündeminde olan kamusal alanda başörtüsü tartışmalarını, kadın milletvekillerin Meclis'e başörtüsüyle girmeye hazırlanması yine alevlendirdi.
CHP, yasakçı ve tekçi zihniyetiyle, Meclis'e kadın vekillerin başörtüsüyle girmesine karşı çıkarken, AKP ise durumu seçim propagandasına dönüştürmüş vaziyette.
CHP, kadın milletvekillerinin Meclis'e girmesinin önüne geçebilmek için günlerdir çalışıyor.
Önceki gün CHP Genel Başkanı Kemal Kılıçdaroğlu, kadın milletvekillerini toplayarak, konuyu masaya yatırırken, dün de kapalı grup toplantısında konuyu tartıştı.
Toplantı öncesi gazatecilere konuşan CHP Milletvekili İhsan Özkes, "AKP, bizim karşı çıkarak kaymağın üzerine bal sürmemizi bekliyor.
O nedenle AKP'nin hevesini kursağında koymamız, üzmemiz lazım.
Seçimlerde kullanacak.
Dolayısıyla bu tuzağa, bu oyuna gelmemeliyiz" diye konuştu.
CHP Milletvekili Dilek Akagün Yılmaz da, bugün başörtüsünü protesto etmek amacıyla Meclis'e Atatürk tişörtüyle gidebileceğini söyledi.
CHP Grup Başkanvekili Muharrem İnce, "Tayyip Erdoğan seçim meydanlarına çıkacak benim başörtülü bacım diye başlayacak sanki başörtülü bacılar sadece onun bacısı.
Bizim bacımız değil.
Tayyip Erdoğan'ın elinden bu silahı alacağız" dedi.
AKP Genel Başkan Yardımcısı Hüseyin Çelik ise CHP'nin tutumuna tepki göstererek, "Başı açık olanın başı açık olması da bizim için son derece saygıdeğerdir.
Ona birisi müdahale ederse bunu da namus meselesi yaparız" dedi.
4 kadın vekil Sevde Kaçar, Nurcan Dalbudak, Bekin Şahkulubey ve Gülay Samancı'nın bugün Meclis'e başörtüsü takarak gitmeleri bekleniyor.
Şahkulubey, "Başörtüsünü artık çıkarmayacağım ve TBMM Genel Kurul çalışmalarına da bu şekilde katılacağım" dedi.
CHP ve AKP'nin tutumuna BDP ve HDP'nin kadın milletvekilleri sert tepki gösterdi.
HDP Eşbaşkanı Sebahat Tuncel, CHP ve AKP'nin kadınların iradelerini dikkate almadığını söyleyerek, "Kadınlar yıllardır bunun mücadelesini veriyor.
Bu mücadele sonucunda artık başörtü yasağı kalktı.
Bu AKP'nin başarısı değil.
AKP bundan siyasi rant elde etmek istiyor.
AKP'nin 11 yıllık iktidarı boyunca bu sorunu çözmediğini, aksine kamusal alanda başörtüsü mücadelesi veren kadınlara engel olduğunu biliyoruz.
Her alanda bütün kadınların özgürlüğünü savunuyoruz" dedi.
CHP'nin ikiyüzlü bir politika izlediğini söyleyen Tuncel, "CHP'nin politikası her alanda sorunlu.
Kürt meselesinde, kadın meselesinde de benzer tavırları var.
Onlara diyecek pek söz yok.
Ama bizim bu konuda tavrımız net" diye konuştu.
BDP Grup Başkanvekili Pervin Buldan ise, "Meclis'e başörtüsüyle gelecek kadın arkadaşlarımızın yanındayız.
Çünkü kadınların bu konuda yıllardır verdiği mücadele var.
AKP başörtüsü sorununu çözen bir parti değildir.
Bunu sürekli siyasi malzeme olarak kullanmıştır.
Geçen sene başörtüsüne ilişkin BDP olarak bir kanun teklifi verdik.
Bu teklif AKP oylarıyla reddedildi.
Dolayısıyla bugün demokratikleşme paketi içerisinde başörtüsü meselesini gündemine alan AKP bunu bir siyasi malzeme olarak kullanmaktadır." şeklinde konuştu.
CHP'nin ise çok geri kalmış bir zihniyete sahip olduğunu söyleyen Buldan, "CHP'nin özgürlükler konusunda yaklaşımı ortada.
Ne yazık ki her konuda çok geri bir zihniyete sahip.
Tüm özgürlüklerin karşısında duruyor.
CHP'nin artık özgürlükler meselesinde yol kat etmeli.
Kadının kendi özgür iradesiyle vermiş olduğu karara herkes saygı duymalı.
Hele hele erkeklerin bu konuda söyleyecek hiçbir sözü ve hakkı olmadığını ifade etmek istiyorum." dedi.
