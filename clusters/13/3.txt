AK Parti Konya Milletvekili Gülay Samancı, Kahramanmaraş Milletvekili Sevde Beyazıt Kaçar, Denizli Milletvekili Nurcan Dalbudak ve Mardin Milletvekili Gönül Bekin Şahkulubey, TBMM Genel Kurulu çalışmalarına başörtülü olarak katıldı.
TBMM Genel Kurulu çalışmalarına başörtülü katılan AK Parti Konya Milletvekili Gülay Samancı, "Gayet olumlu tepkiler aldık.
Farklı düşünen arkadaşlar da kendi düşüncelerini beyan ettiler.
Türkiye'ye yakışan bir hava oldu, TBMM'ye yakışan bir hava oldu.
İnşallah bundan sonraki süreçte de bu şekilde çalışmalarımıza devam ederiz" dedi.
Genel Kurul toplanmadan 5 dakika önce salona ilk olarak AK Parti'li Samancı, ardından Kaçar ve Şahkulubey, başörtülü olarak girdi.
Salona en son giren başörtülü milletvekili ise AK Parti'li Dalbudak oldu.
Bazı AK Parti'li milletvekilleri, başörtülü milletvekillerini tebrik ederek tokalaştı.
Bir süre başörtülü milletvekilleriyle sohbet eden AK Parti'li milletvekilleri hatıra fotoğrafı da çektirdi.
Genel Kurul ise TBMM Başkanvekili Meral Akşener'in başkanlığında toplandı.
CHP Grup Başkanvekili Muharrem İnce, ayağa kalkarak, Akşener'den söz istedi.
Genel Kurul'da farklı bir uygulama olduğunu dile getiren İnce, gruplara 10'ar dakika, kıyafet uygulamasının mağduru olarak belirttiği CHP Genel Başkan Yardımcısı Şafak Pavey'e de 10 dakika konuşma süresi verilmesini istedi.
Bunun üzerine Akşener, birleşime ara vererek, grup başkanvekillerini toplantıya çağırdı.
Bu arada, CHP Uşak Milletvekili Dilek Akagün Yılmaz da üzerindeki ceketi çıkardı.
Yılmaz, üzerinde Atatürk resmi ve Türk Bayrağı baskılı tişörtle Genel Kurul'da oturmaya başladı.
AK Parti Konya Milletvekili Gülay Samancı, Kahramanmaraş Milletvekili Sevde Beyazıt Kaçar, Denizli Milletvekili Nurcan Dalbudak ve Mardin Milletvekili Gönül Bekin Şahkulubey, TBMM Genel Kurulu çalışmalarına başörtülü olarak katıldı.
Öte taraftan AK Parti Grup yönetimi tarafından AK Partili vekilleri Genel Kurul'da tam kadro hazır bulunmaları ve CHP'lilerden gelebilecek "saygı sınırlarını aşmayacak" sözlü eleştirilere karşı tahammüllü olup, polemiğe girmemeleri konusunda uyarırken, türbanlı vekillerden de "abartılı tavır ve hareketlerden kaçınmaları" istendi.
Hac'dan döndükten sonra Meclis çalışmalarına bundan böyle başörtülü olarak katılacaklarını açıklayan AK Partili Sevde Beyazıt Kaçar, Nurcan Dalbudak ve Gülay Samancı'nın ardından dün de Mardin Milletvekili Gönül Şahkulubey'den "Haccın manevi havası ile orada takmış olduğum başörtüsünü artık çıkarmayacağım ve TBMM Genel Kurul çalışmalarına da bu şekilde katılacağım" açıklaması geldi.
Şahkulubey, herkesin kararına saygı göstermesini beklediğini söyledi.
Hacdan geldikten sonra bir rahatsızlık yaşadığını belirten Şahkulubey, iyileşmesi halinde başörtüsünü çıkarmama kararı alan 3 milletvekili arkadaşı ile Meclis Genel Kurul çalışmalarına katılacağını kaydetti.
AK Partili kadın vekillerin bir kısmı 30 Ekim'de bir kısmı ise 31 Ekim'de Meclis'te olacağını açıklamıştı.
Ortak karar bugün olarak şekillendi.
Bu kararda, "31 Ekim'de kavga gürültü çıksa dahi ertesi gün Meclis çalışması yok.
Salı gününe kadar tansiyon düşer" görüşü etkili oldu.
CHP grubunun genel eğilimin "eylemsel" değil "sözlü" tepki gösterilmesi yönünde olması AK Parti yöneticilerini rahatlattı.
Vatan'a konuşan AK Parti Grup Başkanvekili Mustafa Elitaş, "CHP de toplumun bu hazırlığı karşısında daha fazla direnemeyeceğinden kerhen de olsa başörtülü vekillerin gelmesine 'evet' demek mecburiyetinde kalmıştır.
Kerhen de olsa CHP'nin bu noktaya gelmesi önemli ve memnuniyet vericidir" dedi.
