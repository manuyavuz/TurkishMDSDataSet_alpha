Hacdan dönen AKP'li 4 kadın milletvekili türbanla Genel Kurul'a katıldı.
TBMM, FP'li Merve Kavakçı'nın Meclis Genel Kurulu'na türbanla girme girişiminden 14 yıl sonra tarihinde ilk kez, AKP'nin öncülüğü, muhalefet partileri MHP ile BDP'nin desteğiyle, "türbanlı" milletvekillerine resmen kapılarını açtı.
AKP hükümetinin "kamuda türban serbestisi"'ne dönük düzenlemenin ardından, AKP'nin hacdan dönen 4 milletvekili, türban yasağını "fiili" olarak delip "türbanla" Meclis Genel Kurulu'na girerken "TBMM'de ilk kez farklı uygulama yapıldığı" gerekçesiyle "usul tartışması" isteyen CHP Grup Başkanvekili Muharrem İnce, türbanlı vekillere "Bu bir zalimin yeni bir mağduriyet yaratma tartışmasıdır.
Seçim yaklaşırken sizin üzerinizden siyaset yapılmasına, mağdur edebiyatı yapmanıza izin vermeyeceğiz.
Babanızın mirasından bir pay, erkek kardeşinize iki pay verecek misiniz" sözleriyle yüklendi.
TBMM Başkanvekili Meral Akşener'in yönettiği oturumun başında CHP Grup Başkanvekili Muharrem İnce, "Meclis'te kılık kıyafet konusunda ilk kez farklı bir uygulamaya gidildiğini" belirterek siyasi partilerin grup başkanvekillerinin bu konudaki görüşlerini açıklamasını istedi.
İnce, engelli olmasına karşın "içtüzük" gereği pantolon giymesine izin verilmeyen CHP Genel Başkan Yardımcısı ve İstanbul Milletvekili Şafak Pavey'e de "mağdur" sıfatıyla söz verilmesini istedi.
Bunun üzerine Akşener, birleşime 15 dakika ara vererek, kürsü arkasında grup başkanvekilleri ile toplandı ve grup sözcülerine söz verilmesi kararlaştırıldı.
Verilen aranın ardından ilk sözü alan CHP Grup Başkanvekili Muharrem İnce, "Öncelikle, 'Türban yüzde 1.5'in sorunudur' diyen Sayın Mehmet Ali Şahin'e, 'Sadece üniversite öğrencilerini düşünüyoruz' ve 'Kız çocuklarımı türban yüzünden Türkiye'de okutamadım' diyerek erkek çocuklarını Amerika'da okutan Sayın Başbakan'a, 'Bir Hıristiyan haç takarsa, bir Musevi takke takarsa, bir Müslüman başörtüsü takarsa tarafsız davranamayabilir' diyen Sayın Bülent Arınç'a saygılarımı sunuyorum" dedi.
Erdoğan'ı kastederek türban olayının bir özgürlük, kıyafet, demokrasi tartışması olmadığını belirten İnce, "Bu bir zalimin yeni mağduriyet yaratma tartışması" diye konuştu.
İnce şu görüşlere yer verdi: "Benim başörtülü bacıma Beşiktaş Meydanı'nda saldırdılar deyip kameralardan bu görüntüleri bilemeyenlerin tartışmasıdır bunlar.
'Camide içki içtiler.
Cuma günü görüntüleri açıklayacağım' diyerek, aradan 20 cuma geçmesine rağmen bu görüntüleri açıklayamayanların tarışmasıdır bu.
Şimdi de 'Örtünmek dinin emridir' diyor Başbakan.
Peki sadece dinin bir tane mi emri var? Yetimin hakkını yememek, ihalelere fesat karıştırmamak, milletin içine nifak sokmamak, milleti ayrıştırmamak, açları doyurmak, onlara iş bulmak dinin emri değil mi? Ölülerimizin arkasından kötü konuşmamak dinin emri değil mi? Siz dinin emrini yerine getiriyorsunuz.
Peki miras konusunda da bu emri yerine getirecek misiniz? Kız çocuklarına mirastan bir pay, erkek çocuklarına iki  pay verecek misiniz?"
İnce, türbanlı vekillerden Sevde Bayazıt Kaçar'ın "Hac'da resetlendim" sözlerini de eleştirerek İslam anlayışında "resetlenme" diye bir şey olamayacağını, ancak "tövbe edip" Allah'tan "af dilenebileceğini" ifade etti.
İnce, "Siz Allah karşısında resetlendiğinize karar veremezsiniz, ama Tayyip Erdoğan karşısında resetlenmiş olabilirsiniz" dedi.
Muharrem İnce, AKP'nin yıllardır türban üzerinden halkı kandırıp mağdur edebiyatı ile oy aldığını belirterek "Size bu sefer bunu yaptırmayacağız.
Meydanlarda 'benim başörtülü bacım.' Başörtüsüz senin bacın değil mi? Başörtülüler de bizim bacımız, başörtüsüzler de bizim bacımız" diye konuştu.
İnce'nin bu sözlerine AKP sıralarından da alkışlar yükseldi.
Bunun üzerine İnce, kendisine laf atan AKP Grup Başkanvekili Belma Satır'a "Benim bir kız kardeşim var.
O da kapalı, sizin gibi açık değil.
Resetlendiğinizi söylüyorsunuz.
Benim kız kardeşim 12 yaşından beri resetlenmiş.
'Başörtülü bacım' dediğim zaman benim ağzıma yakışır.
Ama ben bunu siyaset için kullanmam.
Oy ve rant için kullanmam.
Size de kullandırmayacağız" dedi.
Hükümet adına konuşan Başbakan Yardımcısı Bülent Arınç kürsüye gelirken çok sayıda CHP'li vekil Genel Kurul'dan çıktı.
Arınç, "Bazı milletvekili arkadaşlarımız ihtiyaçları doğrultusunda başlarını örtmüşler.
Ne olacak diye bekleyen pek çok insan, siz bunların hepsini boşa çıkardınız.
Herkese tebriklerimi sunuyorum" dedi.
On dört yıl önce Merve Kavakçı Genel Kurul'a girdiğinde TBMM'ye yakışmayan tartışmalar yaşandığını kaydeden Arınç, "Artık bunları unutmak istiyorum.
O gün dışarı dışarı diye bağıranları millet dışarıda bıraktı" diye konuştu.
Arınç, isyan etmediklerini sabırla bu sorunun çözülmesini beklediklerini belirterek "İnandık, ele silah almadan, dağa çıkmadan bu sorunun çözümü gerçekleşiyor" dedi.
BDP Grup Başkanvekili Pervin Buldan, türban meselesinin çözülmüş olmasından memnuniyet duyduğunu belirterek "Bu çatı altında ikinci bir Merve Kavakçı olayı yaşanmadığı için partileri kutluyorum" dedi.
MHP Eskişehir Milletvekili Ruhsar Demirel, "Nasıl giyindikleri kimi ilgilendirir.
Burada dört hanımefendiye mobing yapılıyor" görüşünü savundu.
Atatürk'lü protesto "Türbanlı vekil" konusunda gözlerin çevrildiği CHP'den ise "eylemsel" tek protesto Uşak Milletvekili Dilek Akagün Yılmaz'dan geldi.
Yılmaz, Atatürk resminin yer aldığı tişörtle Genel Kurul'a gelerek türbanlı milletvekillerini protesto etti.
