İlk olarak bugünkü TBMM Genel Kurul çalışmalarına türbanla katılacağını açıklayan Ak Parti milletvekillerinden Denizli Milletvekili Nurcan Dalbudak Meclis'e geldi.
Dalbudak Sanayi Komisyonu Başkanı Nihat Zeybekçi'ye makamında ziyaret etti.
Nurcan Dalbudak, ziyaretin ardından Zeybekçi ve Denizli milletvekilleriyle birlikte TBMM Üyeler Lokantası'na giderek yemek yedi.
Saat 13:45 civarında ise Sevde Kaçar, Gülay Samancı ve Gönül Bekin Şahkulubey TBMM Genel Kurulu'na girdiler.
Üç milletvekili gazetecilere yakalanmamak için odalarından, tüneli kullanarak Genel Kurul salonuna girdiler.
Foto muhabirleri ve kameramanlar, iktidar kulisinin bahçe girişinde, muhabirler ise kulis önünde bekliyordu.
Ancak üç kadın milletvekili, odalarının bulunduğu halkla ilişkiler binasından tüneli kullanarak ana binaya geçtiler.
Üç kadın vekil böylece görüntü vermeden Genel Kurul'a girdi.
Denizli Milletvekili Nurcan Dalbudak ise AK Parti Grubu'nun bulunduğu yönden Genel Kurul salonunda yerini aldı.
Dalbudak ilk değerlendirmesinde, 'Çok mutluyuz' dedi.
AK Parti Kahramanmaraş Milletvekili Sevde Kaçar, kuliste gazetecilerin 'Neler hissettiniz?' sorusu üzerine "Türkiye için çok önemli bir gün.
Ne mutlu ki bize Türkiye güzel bir tablo yaşadı.
İnşallah artık bu konu kapandı.
Demokratik bir şekilde herkes düşüncesini söyledi" dedi.
TBMM Genel Kurulu çalışmalarına başörtülü katılan AK Parti Konya Milletvekili Gülay Samancı, "Gayet olumlu tepkiler aldık.
Farklı düşünen arkadaşlar da kendi düşüncelerini beyan ettiler.
Türkiye'ye yakışan bir hava oldu, TBMM'ye yakışan bir hava oldu.
İnşallah bundan sonraki süreçte de bu şekilde çalışmalarımıza devam ederiz" dedi.
Genel Kurul salonunda çekilen bir kare dikkat çekti.
AK Parti Grup Başkanvekili Nurettin Canikli, Deniz Baykal'ın türbanlı bir kadına parti rozeti takarken çekilen bir kare fotoğrafıyla geldiler.
Türbanlı vekillerin salona girişinin ardından CHP'li Muharrem İnce usul tartışması istedi.
Meclis Grup Başkanvekilleri odasına çağırdı.
Bunun üzerine birleşime 15 dakika ara verildi.
TBMM'de başörtülü dört AK Partili milletvekilinin Genel Kurul salonuna girmesinin ardından usul tartışması çıktı.
Meclis Başkan Vekili MHP'li Meral Akşener, Meclis'i açtıktan hemen sonra CHP'li Muharrem İnce'nin talebi üzerine Genel Kurul'da bir tartışma yaşanmadan tüm grup başkanvekillerini görüşmek üzere odasına çağırdı ve oturuma ara verdi.
Bu arada AK Partili vekil ve bakanların yer aldığı iktidar kulisinde heyecanlı bir hava hakim.
Gelen başörtülü vekiller daha kulise girer girmez diğer AK Partili vekillerin tebrikleriyle karşılaştılar.
Bu tebrikler Genel Kurul salonunda da devam etti.
Muhalefet kulisinde ise son derece sakin bir hava hakim.
Beklenenin aksine protesto niteliğinde tek kişi haricinde herhangi bir farklı kıyafetle gelen vekil olmadı.
Dilek Akagün Yılmaz üzerinde Türk Bayrağı ve Atatürk resmi olan tişörtle Genel Kurul'a geldi.
Sezgin Tanrıkulu ise 'Bizim türban ve inançla sorunumuz yok' dedi.
Kamuoyuna CHP'li bazı vekillerin protesto için Türk Bayrağı tişörtü ya da şapka takabileceklerine ilişkin söylentiler vardı ancak bunlar gerçekleşmedi.
CHP'li vekillerin olduğu muhalefet kulisi son derecek sakin.
