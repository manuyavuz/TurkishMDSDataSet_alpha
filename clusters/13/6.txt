AK Partili Milletvekilleri Nurcan Dalbudak, Gönül Şahkulubey, Sevde Beyazıt ve Gülay Samancı, TBMM Genel Kurulu'na başörtüleri ile girdi.
AK Partili kadın milletvekillerinin Genel Kurul salonuna girişlerinde hiçbir partiden herhangi bir tepki gelmezken, AK Partili milletvekilleri başörtülü kadın milletvekillerini tebrik etti.
AK Parti Denizli Milletvekili Nurcan Dalbudak, gazetecilerin sorularına, "Genel Kurul'a girelim, çıkalım, ondan sonra konuşuruz." karşılığını verdi.
AK Parti Kahramanmaraş Milletvekili Sevde Bayazıt Kaçar, Mardin Milletvekili Gönül Bekin Şahkulubey ve Konya Milletvekili Gülay Samancı da Meclis'e giriş yaptı.
Oturum başlarken, CHP Grup Başkanvekili Muharrem İnce, durumun Meclis geleneklerine aykırı olduğu iddiasıyla usul tartışması açılmasını istedi.
Bunun üzerine Meclis Başkanvekili Meral Akşener, grup başkanvekilleriyle görüşmek üzere bileşime ara verdi.
Meclis Başkanvekili Meral Akşener'in oturumu yeniden açmasından sonra söz alan CHP Grup Başkanvekili Muharrem İnce, 'Bugün geldiğimiz nokta özgürlük tartışması değildir, kıyafet tartışması değildir, demokrasi tartışması değildir.
Bir zalimin yeni bir mağduriyet tartışması yaratma tartışmasıdır.
Camileri hazineye satarak belediyelerin borcunu ödeyenler siz değil misiniz? Şimdi de 'örtünmek dinin emridir' diyor Başbakan.
Dinin sadece bir tane emri mi var? Yetimin hakkını yememek, ihalelere fesat karıştırmamak, açları doyurmak, onlara iş bulmak dinin emri değil mi? Bir milletvekili resetlendiğini söylüyor, İslam anlayışını hiç bilmeyen bir açıklamadır bu.
Kişi Allah karşısında resetlendiğine karar veremez.
Bu İslam anlayışını bilmeyen bir olaydır.
Allah karşısında resetlendiğinize karar veremezsiniz ama Tayyip Erdoğan karşısında resetlenmiş olabilirsiniz.
Meclise türbanla gelme mücadelesi veriyorsunuz ama milletin vergilerinin nasıl harcandığının kontrolünün mücadelesini vermediniz.
Başbakan'a Kevser Suresini öğretirsiniz, öğrendikten sonra seçim meydanlarında 'soy önemli soy' demez.
'İktidar olmak için papaz elbisesi bile giyerim' diyene "ya olduğun gibi görün ya göründüğün gibi ol" diyebilecek misiniz bunu merak ediyorum? Beygirler iki gün koşuyordu beygirleri 7 gün koşturuyorsunuz, kumarla para kazanan kim, siz değil misiniz, Irak'ta Müslümanlar öldürülürken, öldüren askerlerin sağ salim dönmesi için dua eden siz değil misiniz? Siz mücahitlik taslayıp aslında gerçekte Müteahhit olan siz değil misiniz? Bu insanları yıllardır kandırdınız, bunu size bu sefer yaptırmayacağız' dedi.
Kendi kız kardeşinin başörtülü olduğunu söyleyen İnce'yi AK Partili milletvekilleri alkışlarken, İnce sözlerini şöyle sürdürdü:
'Başörtülüler sadece sizin değil bizim de bacımız.
Belma hanım size bir şey söyleyeceğim, benim bir tane bacım var, bir tane kız kardeşim var o da kapalı, sizin gibi açık değil.
4 arkadaşınız resetlenmiş ya, benim kız kardeşim 12 yaşından beri resetlenmiş.
Başörtülü bacım dediğim zaman benim ağzıma yakışır bu, ama ben bunu siyaset için kullanmam, size de kullandırmayacağız'.
Muharrem İnce'nin sözleri AK Partili vekiller tarafından alkışlarla sık sık kesildi.
Genel Kurul'da söz alarak kürsüye gelen Pervin Buldan, erkeklerin kadınların giyim ve kuşamlarına karışmasını istemediklerinin altını çizerek, 'Kadınların nasıl hareket edeceğine lütfen erkekler karışmasın.
Bu konuda konuşmaya erkeklerin hakkı yok.
Kadınlar olarak erkeklerden bize ilişkin eleştiri, öneri almak istemiyoruz.
Biz kadınlar nasıl giyineceğimizi sizlerden öğrenmek istemiyoruz.
Düşünecek beynimiz, hareket edecek gücümüz olduğunu buradan ispat edebiliriz.
Kadınlar tek ses, tek yürek, birlikte hareket ettiği sürece mücadelemiz daha çok büyüyecek, özgürlüklerimiz daha çok büyüyecek ve kadınlara bakış açısı değişecek' diye konuştu.
Yaptığı konuşmada başörtülü kadınlara sahip çıkan Ruhsar Demirel, 'Bizim kılık kıyafetimiz bu ülkenin sorunu olamaz.
Bu millet bizi buraya sorunları çözelim, birbirimizle uzlaşalım diye gönderiyor, kavga edelim diye değil.
Bizler burada aklımız için varız, bizlerde sizin gibi birer milletvekiliyiz, memleket adına siyaset yapmak için bulunuyoruz.
Modern zamanların en büyük sorunu önce sorun yarat sonra 'çözüyorum' de.
Biz ortaklıklarımız üzerinden birlikte büyümeyi isteyen bir siyasi partiyiz.
MHP olarak her zaman çağrı yaptık hanımefendilerin istedikleri gibi giyinmeleri için.
Kendinizi bu hanımefendilerin çocuklarının yerine koyun.
Bizim mahremimiz, mahremimize girmenizden rahatsızız.
Biz ne yapacağımızı bilecek durumdayız.
Sizlerden hiçbir farkımız yok.
Bizim mahrem alanımızdan çıkınız.
Bizim olduğu kadar ailemizin de mahremi bu.
Biz sizin mahreminizi konuşuyor muyuz? İnanç bir özgürlüktür.
Türkiye'de bu gün bu konuların sorun diye anlatılır olması devletin fazla görünür olmasıdır.
MHP için bugün yaşanan süreç olağan bir süreçtir' diye konuştu.
AK Parti Grup Başkanvekili Mihrimah Belma Satır Genel Kurul'da söz aldı.
Satır, "Bu arkadaşlarımızın Meclis çatısı altında olması demokrasi gereği, laiklik gereği, hukuk devleti gereği.
Burada önemli olan kadın temsil oranının artmasıdır.
Kadın üzerinden siyaset yapmanın önüne geçmiş olacağız."
HDP Genel Başkanı Sebahat Tuncel, Türkiye için gerilim olan bir sorunun çözülmüş gözüktüğünü ifade ederek, 'Bu zafer iktidarın başarısı değildir, sokakta bu mücadeleyi veren kadınların başarısıdır.
Biz hep birilerinin bacısı oluyoruz, annesi oluyoruz.
Biz kimsenin bacısı annesi değiliz.
Biz burada halkların taleplerini dile getiren bir bireyiz.
Lütfen artık kadınlar konuşsun.
Bugün TBMM geç de olsa bir hak ihlalini ortadan kaldırmıştır.
Ancak Alevilerin de sorunları var onlarında sorunlarının bu Meclis'te çözülmesi gerekiyor.
Bugün buraya başörtüsü ile gelen kadın arkadaşlarımız bu girişimlerini keşke önceden gereçekleştirselerdi.' dedi.
Gündeme geçmeden önce üç milletvekiline söz hakkı verildi.
CHP'den Şafak Pavey söz aldı.
Pavey: "Size bu konuşmayı her şeyin yasak olduğu genel kurulda yapıyorum.
Turist olarak bile gitmediğiniz coğrafyalarda yıllarca türban takmak zorunda kalmış biri olarak sesleniyorum.
Mecliste pantolon giymesi engellenmiş bir kadın vekil olarak yapıyorum.
Olmayan bacağı siyaset sohbetine dönüştürülmüş bir kadın olarak yapıyorum.
AKP'yi iktidarı taşımış asıl kadınları meclis koltuklarına alınması gerektiğine inanıyorum.
Ülkemle ilgili çok endişelerim var.
Ben polisin başında türbandan bana şiddet geleceğinden korkuyorum.
Yani bir inancın ibadet hakkını diğer bir inanca bağlayan anlayıştan korkuyorum.
Kadın özgürlüklerinden asla korkmam.
Özgür bir hayat zor kurulur zor yıkılır.
Sosyal özgürlük alanlarımız birer birer imha ediliyor.
Türbanlı kadın vekillerden beklentim büyük.
İnanç gösteri için gösterilebilir mi? Türbanlı vekilleri konuşmalarını taradım.
Başkalarının özgürlüklerine dair bir cümleye rastlamadım.
Bir cümlelerini çok üzülerek okudum.
Başımı açıp bir daha kirlenmeyeceğim.
Bu durumda başı açık olanlar kirlenmiş midir? İnanç üstünden bunu ilan edebilmek kimin haddi olabilir.
Biz çatışmıyoruz var olmak için direniyoruz.
Tarihe dönüp bakarsanız bizleri nelerin beklediğini göreceksiniz.
Bundan sonrasını arif olanlara bırakıyorum.
Bizden çatışma bekleleyenler için altını çiziyorum.
Biz çatışmıyoruz, var olmak için direniyoruz."
Hükümet adına Başbakan Yardımcısı den Bülent Arınç söz aldı.
Yapılan konuşmalardan dolayı memnun olduğunu belirten Başbakan Yardımcısı Bülent Arınç: "Bence meclise yakışan budur.
Bugün herkesin bir kavga yaşanacağını umduğu mecliste böyle bir olgunluk gösterildiği için teşekkür ediyorum.
Ben de bu güzel, muhteşem havayı bozmamaya çalışacağım."
