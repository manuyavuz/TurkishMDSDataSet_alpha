Türbanlı milletvekilleri Meclis'e girdi.
CHP, Meclis oturumunda protesto eylemi yapmazken durumu eleştirdi.
BDP ise Meclis'e türbanlı girilmesinin özgürlük olduğunu söylerken AKP'nin özgürlüklerde samimi olmadığını vurguladı.
AKP'li dört kadın milletvekili daha önceki açıklamalarının ardından dün türbanla Meclis'e girdi.
AKP  milletvekilleri Nurcan Dalbudak, Gülay Samancı, Sevde Beyazıt Kaçar ve Gönül Şahkulubey Meclis'e türbanla girerken protesto eylemiyle karşılaşmadı.
Meclis'te yapılan oturumda türbanlı vekillerin Meclis'e girişi tartışıldı.
Türbanlı vekillerden Meclis'e ilk olarak Nurcan Dalbudak geldi.
Dalbudak ardından diğer 3 kadın milletvekili de Genel Kurul salonuna girdiler.
Saat 14:00'da başlayan Genel Kurul Toplantısı'nda parti temsilcileri türbanlı vekillerin Meclis'e girmesini tartıştı.
Genel Kurul'da ilk sözü alan CHP Grup Başkanvekili Muharrem İnce, CHP'nin Merve Kavakçı olayındaki gibi eylem yapacağı iddilarına da karşılık vererek AKP'ye "Mağdur edebiyatı yapmanıza izin vermeyeceğiz" diyerek seslendi.
"Bu bir özgürlük kavgası değildir" diyen İnce "Sizler bu kürsüde bir kadın arkadaşımızı savunmadınız.
Üzerine biber gazı sıkılan kırmızı giysili kadını bir kez burada savunmadınız.
Kıyafeti nedeniyle işten atılan sunucuyu hiçbir zaman savunmadınız.
Türbanla Meclis'e verme savaşını verdiniz.
Yolsuzluğun savaşını vermiyorsunuz" ifadelerini kullandı.
İnce'den sonra söz alan BDP Milletvekili Pervin Buldan ise türbanlı vekillere destek verdiğini söylerken seçim öncesi böyle bir hamlenin düşündürücü olduğunu vurguladı.
Buldan "Nasıl giyeceğimizi biz karar veririz, erkekler değil" dedi.
MHP Milletvekili Ruhsar Demirel ise konuşmasında türbanlı vekilleri desteklerken MHP'nin 2008 yılında türbanlı vekil için önerge verdiğini hatırlatarak "Bu sorunu çözmek istediğimizde kalkmayan parmaklar bugün vicdanlarında bunun hesabını versinler" ifadelerini kullandı.
Diğer partiler ardından AKP adına söz alan Belma Satır ise karşılaştığı tablodan memnun olduğunu söyledi.
Satır, "Demokratikleşme hareketiyle başörtülü arkadaşlarımız bizimle çalışmaya devam edecekler" ifadelerini kullandı.
Meclis'te bir konuşma yapan Hükümet Sözcüsü Bülent Arınç ise "Ne olacak, nerede bir kavga çıkacak, nerede çirkin bir söz sarf edilecek diye bekleyen pek çok insan var.
Siz bunların hepsini boşa çıkardınız.
Ben yüce Meclis'i bu konuda takdirle karşılıyorum" ifadesini kullandı.
Arınç, kadınların pantolon giymesi konusunda Meclis İçtüzük değişikliği olmadan fiili olarak bunun yapılmasının önünde bir engel olamadığını söyledi.
CHP milletvekili Şafak Pavey, türbanlı vekillerin Meclis'e girmesi ardından bir konuşma gerçekleştirdi.
Geçirdiği trafik kazası nedeniyle bir bacağını kaybeden ve protez kullanan Pavey, daha önce Meclis Genel Kurulu'na pantolonla katılmak istemiş ancak 'İçtüzük' gerekçe gösterilerek buna izin verilmemişti.
Şafak Pavey'in konuşmasından satır başları şöyle: "Size bu konuşmayı; Mecliste pantolon giymesi, bir erkek vekil tarafından engellenmiş, bir kadın vekil olarak yapıyorum.
Buraya gelmeden önce, türbanlı vekillerimizin konuşmalarını taradım.
Başkalarının özgürlüklerine dair tek bir kelime kullandıklarına rastlayamadım.
Kendi inanç özgürlüklerine gösterdikleri hassasiyeti, Ruhban Okulu, azınlık okulları, cemevleri, bir inanç biçimin mundar olarak ilan edilmesi gibi sorunlu inanç alanlarında göremedim.
Ama şu hakareti bütün haberlerde duydum: "Başımı açarak, bir daha kirlenmeyeceğim.
Bu durumda başı açık olanlar kirlenmişler midir? İnanç üstünden öbürünü kirli ilan edebilmek kimin haddi olabilir? Biz Sivas'ta yakılan, Gezi de vurulan, evlerine işaret konulan, hayat tarzından ötürü cezalandırılanlarız.
Ama her nasılsa kronik mağdur sizsiniz.
Bizden çatışma bekleyenler için altını çiziyorum: Biz çatışmıyoruz, var olmak için direniyoruz."
