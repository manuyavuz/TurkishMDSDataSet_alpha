AK Partili dört kadın milletvekilinin Meclis Genel Kurulu'na başörtülü olarak gelmesiyle TBMM dün tarihî bir gün yaşadı.
MHP ve BDP daha önce başörtülü vekillere destek vereceğini açıklamıştı.
CHP'nin de sağduyulu bir duruş sergilemesi tarihî oturumda gerilim yaşanmasının önüne geçti.
Meclis'teki başörtüsü sorunu dört partinin mutabakatı ile çözülmüş oldu.
Türkiye, demokratikleşme konusunda önemli bir eşiği daha atladı.
Bir süre önce hac farizasını yerine getiren ve hayatlarını başörtülü olarak sürdüreceklerini açıklayan AK Partili milletvekilleri Gülay Samancı, Sevde Beyazıt Kaçar, Nurcan Dalbudak ve Gönül Bekin Şahkulubey, Meclis Genel Kurulu'na başörtülü olarak geldi.
MHP ve BDP'nin başörtülü vekillere destek vereceğini önceden açıklaması tansiyonu düşürürken, CHP'nin de büyük bir tepki göstermemesi istenmeyen olayların yaşanmasını engelledi.
Eleştirilerini sıralarken 'başörtüsüne değil, istismarına karşıyız' söylemi geliştiren CHP'den tek somut eylem, Atatürk ve Türk bayrağı resimli tişörtüyle Genel Kurul'da oturan Uşak Milletvekili Dilek Akagün Yılmaz'dan geldi.
CHP Grup Başkan Vekili Muharrem İnce'nin "Başörtülüler de bizim bacımız, başörtüsüzler de bizim bacımız." sözleri AK Partililerce uzun süre alkışlandı.
MHP Genel Başkan Yardımcısı Ruhsar Demirel'in konuşması bütün partilerden alkış aldı.
Demirel, "Bizim kılık kıyafetimiz bu ülkenin sorunu olamaz.
Bizi buraya konuşmak ve sorunları çözmek için yolladılar.
Sorun çıkarmak için değil." dedi.
BDP Grup Başkan Vekili Pervin Buldan ise Merve Kavakçı olayının tekrar yaşanmaması sebebiyle duyduğu memnuniyeti dile getirdi.
Bu kazanımın, yıllardır kadınların meydanlarda verdiği mücadelenin sonucu olduğunu anlattı.
Meclis'teki tarihi oturumu başörtülü milletvekillerinin hac arkadaşı olan MHP'li TBMM Başkan Vekili Meral Akşener yönetti.
Bir süre önce hac farizasını yerine getiren ve hayatlarını bundan sonra başörtülü olarak sürdüreceklerini açıklayan AK Parti Konya Milletvekili Gülay Samancı, Kahramanmaraş Milletvekili Sevde Beyazıt Kaçar, Denizli Milletvekili Nurcan Dalbudak ve Mardin Milletvekili Gönül Bekin Şahkulubey, Meclis Genel Kurulu'nun açılmasına 5 dakika kala salona girdi.
2,5 yıldır geldikleri Genel Kurul'a ilk kez başörtülü gelen vekillerin heyecanları yüzlerinden okunuyordu.
Tüm ilgi üzerlerindeydi.
Kadın milletvekilleri başta olmak üzere tüm AK Partililer kendilerini tebrik kuyruğuna girdi.
İlk kez Genel Kurul'a geliyorlarmış gibi arkadaşlarını kutlayan ve kucaklayan AK Partililerin 'hoş geldiniz' şeklindeki sözleri basın locasından bile duyuldu.
Tüm gözlerin üzerinde olduğu başörtülü vekillerin fotoğraflarını çekmek için basın mensupları birbiriyle yarıştı.
Basın locasında oturacak yer bile kalmadı.
Foto muhabirleri başörtülü milletvekillerinin fotoğrafını çekerken, AK Partili milletvekilleri de cep telefonlarıyla gazetecilerin fotoğraflarını çekip Twitter'dan paylaştı.
Başörtülü vekillere nasıl bir tavır sergileyeceğini günlerdir tartışan CHP, dünkü oturumda sağduyulu bir duruş sergiledi.
CHP eleştirilerini sözlü olarak sıraladı ve başörtülü vekillere herhangi bir fiili müdahale olmadı.
Usul tartışması bile açılmadı.
Bunun yerine 'olağanüstü durum' nedeniyle partilere söz hakkı verilmesi kararlaştırıldı.
AK Partililer CHP'nin usul tartışması açmamasını 'İçtüzüğe aykırı bir durum olmadığı için usul tartışması açılmadı.' şeklinde değerlendirdi.
CHP'liler ise 'Şafak Pavey'in de konuşması için böyle bir yöntem izlediklerini' dile getirdi.
Usul tartışması açılıp başkan 'içtüzüğe aykırı bir durum yok' dese veya durumu oya sunsaydı Meclis başörtüsü ile ilgili bir karar almış olacaktı.
CHP'liler de konuşmalarında durumun içtüzüğe aykırı olduğunu iddia etmedi.
Hiçbir oylama yapılmadığı gibi bir karar da alınmadan sadece konuşmalarla başörtülü vekil tabusu yıkılmış oldu.
Genel Kurul öncesinde 'Lafsa laf kavga ise kavga.
Her şeye hazırız' havasında olan AK Partililer, CHP'lilerin 'yumuşak' üslubu üzerine kürsüde konuşan CHP'lilere laf atılmasını bile engellemeye çalıştı.
Başörtüsü sorununun ardından sıra bayan milletvekillerinin pantolon giyememe sorununa geldi.
AK Partililer herhangi bir içtüzük değişikliğine gerek olmadan bayan vekillerin pantolon giyebileceğini açıkladı.
Başörtüsünün ardından önümüzdeki günlerde vekiller pantolon yasağından da kurtulacak.
Başörtülü milletvekillerinin de katıldığı Genel Kurul oturumunun sakin geçmesinden memnun olan TBMM Başkanı Cemil Çiçek, "TBMM bugün kendi tarihine, tarihi kişiliğine ve vakarına yakışan bir müzakere gerçekleştirdi.
Bugün milletimiz açısından da hayırla anılacak, teşekkürle anılacak bir gündür." yorumunu yaptı.
Kuliste gazetecilerin sorularını cevaplandıran Çiçek, tüm milletvekillerine gösterdikleri demokratik olgunluk için teşekkür etti.
Bu olayın Türkiye'de demokrasinin hangi noktaya geldiğinin en önemli göstergesi olduğunu vurguladı.
Bu arada CHP lideri Kemal Kılıçdaroğlu, partisinin kadın milletvekilleri ile akşam yemeğinde bir araya geldi.
Kılıçdaroğlu, yemeğin yenildiği restorana gelişi sırasına basın mensuplarının, AK Parti'nin dört kadın milletvekilinin TBMM Genel Kurulu'na başörtüleriyle girmelerine ilişkin sorulara muhatap oldu.
Kılıçdaroğlu, "Bugün çok mutluyum.
Konuşan bütün milletvekillerimize yürekten teşekkür ediyorum." dedi.
MHP Genel Başkan Yardımcısı Ruhsar Demirel ise yaptığı konuşmayla BDP de dahil tüm partilerden alkış aldı.
Başörtülü vekillere 'özgürlük' adı altında mobbing yapıldığını söyledi.
Ardından şunları kaydetti: "Bu hanımefendilerin hayatları bir mikroskoba konuldu.
Kim ne yaptı, nasıl örttü, ne etti, bunlar kimseyi ilgilendirmez.
Bir parça empati yapınız lütfen.
Hanımlarınız, kızlarınız var, nasıl giyindikleri kimi ilgilendirir? Kaldı ki bu bir inancın uzantısıysa hiç kimsenin haddi değildir.
Kadın meselesinde erkekler lütfen konuşmasın.
Bizim kılık kıyafetimiz bu ülkenin sorunu olamaz.
Bizi buraya konuşmak ve sorunları çözmek için yolladılar.
Sorun çıkarmak için değil.
Rabb'im kavga etmemizi isteseydi, bize pençeler verirdi.
Bizler konuşmak için buradayız.
Onlarla (başörtülü vekillerle) fotoğraf çektirip Twitter'da paylaşıp 'başörtülü Genel Kurul'da bulunuyoruz' deyip reklam yapacak bir durum da yok.
Birçoğunuz Twitter'dan bu tür resimler paylaşıyorsunuz.
Bunlar yakışıksız şeyler.
Biz kadınlar olarak ne yapacağımızı bilecek durumdayız.
Sizlerden hiçbir farkımız yok.
Bizim mahrem alanımızdan çıkınız.
İnanç bir özgürlüktür.
MHP için bugün yaşananlar da normal bir şeydir.
Cinsiyet üzerinden yapılan mobbingi kabul etmiyoruz."
Tarihi Genel Kurul'da ilk sözü CHP'li Muharrem İnce aldı.
Genel Kurul'da bir özgürlük, kıyafet veya demokrasi tartışması değil 'bir zalimin yeni bir mağduriyet yaratma tartışması' yaptıklarını savundu.
İktidara yüklenen İnce, "Meclis'e türbanla gelme mücadelesi veriyorsunuz ama milletin vergilerinin nasıl harcandığının kontrolünün mücadelesini vermediniz.
Beygirler iki gün koşuyordu beygirleri 7 gün koşturuyorsunuz.
Kumarla para kazanan kim? Bu insanları yıllardır kandırdınız, bunu size bu sefer yaptırmayacağız.
Burada 'sataşın, sataşın CHP'yi tahrik edin de bize saldırsınlar, biz de mağdur olalım' diyenlere inşallah cevap verirsiniz.
Başörtülüler sadece sizin değil bizim de bacımız.
Belma (Satır) Hanım size bir şey söyleyeceğim; benim bir tane bacım var, o da kapalı, sizin gibi açık değil.
4 arkadaşınız resetlenmiş ya, benim kız kardeşim 12 yaşından beri resetlenmiş.
Başörtülü bacım dediğim zaman benim ağzıma yakışır bu.
Ama ben bunu siyaset için kullanmam.
Size de kullandırmayacağız." ifadelerini kullandı.
CHP Milletvekili Şafak Pavey ise başörtülü vekillerin konuşmalarını taradığını başkalarının özgürlüklerine dair tek bir kelime kullandıklarına rastlayamadığını anlattı.
Pavey, "Ama şu hakareti bütün haberlerde duydum: 'Başımı açarak, bir daha kirlenmeyeceğim'.
Bu durumda başı açık olanlar kirlenmişler midir?" ifadelerini kullandı.
BDP Grup Başkan Vekili Pervin Buldan ise sözlerine başörtüsü sorununun TBMM'de çözülmüş olmasından kaynaklı memnuniyetini ifade ederek başladı.
Merve Kavakçı olayının tekrar yaşanmaması sebebiyle duyduğu memnuniyeti dile getirdi.
Bu kazanımın yıllardır kadınların meydanlarda verdiği mücadelenin sonucu olduğunu anlattı.
Buldan'ın hedefinde de erkekler vardı: "Kadınların ne takacağına, ne giyeceğine ilişkin erkekler konuşmasın.
Biz kadınlar nasıl giyineceğimizi nasıl yaşayacağımızı sizden öğrenmek istemiyoruz.
Kadına yönelik her türlü haksızlığa karşı biz kadınlar bir araya gelmemiz gerekir.
Kadınlar tek ses olduğu ve tek yürek oldukça mücadelemiz daha da büyüyecek, Türkiye'de kadına bakış açısı değişecektir.
Birlikte mücadeleye çağırıyorum.
Bütün özgürlükler bizim olsun diyorum.
Türkiyede sadece türban yasaklı değildir.
Türkiye'de diller, inançlar yasaktır.
Artık herkesin Türkiye'nin özgürce yaşayabileceği bir ülke yaratmak zorundayız."
