Türkiye bir ayıbına daha son verdi.
Kadınların Meclis'te temsilini sınırlayan bir tabu, AK Parti'li 4 kadın milletvekilinin Genel Kurul'a başörtüsüyle girmesiyle yıkıldı.
CHP'nin bazı itirazlarına rağmen Meclis, tarihinin en sakin oturumlarından birini yaptı.
1999 yılında milletvekili seçilen Fazilet Partili Merve Kavakçı'nın yemin edemeden, DSP milletvekilleri tarafından zorla dışarı çıkartıldığı Meclis Genel Kurulu'nda özgürlük açısından tarihi bir gün yaşandı.
Hac farizasının ardından Meclis Genel Kurulu'ndaki çalışmalarına, başörtülü katılacaklarını açıklayan AK Parti Kahramanmaraş Milletvekili Sevde Bayazıt Kaçar, AK Parti Konya Milletvekili Gülay Samancı, Denizli Milletvekili Nurcan Dalbudak ile Mardin Milletvekili Gönül Bekin Şahkulubey dün Genel Kurula başörtülü girdi.
Meclis'te Merve Kavakçı görüntüleri yaşanmadı.
Genel Kurul toplanmadan 5 dakika önce salona ilk olarak AK Parti'li Samancı, ardından Kaçar ve Şahkulubey, başörtülü olarak girdi.
Salona son giren ise Dalbudak oldu.
Bazı AK Parti'li milletvekilleri, başörtülü milletvekillerini tebrik ederek tokalaşırken, kadın milletvekilleri sarılarak kutladı, hatıra fotoğrafı da çektirdi.
TBMM Başkanvekili Meral Akşener başkanlığında yapılan toplantıda parti sözcüleri görüşlerini dile getirdi.
İlk sözü alan CHP Grup Başkanvekili Muharrem İnce, gelinen noktanın özgürlük, kıyafet, demokrasi tartışması olmadığını savundu ve bu tartışmanın "bir zalimin yeni bir mağduriyet yaratma tartışması" olduğunu ileri sürdü.
Bir milletvekilinin hacdan sonra 'resetlendiğini' söylediğini hatırlatan İnce "Kişi Allah karşısında resetlendiğine karar veremez.
Ancak tövbe eder, af diler" dedi.
İnce'nin 'başörtülü bacım' gibi bazı ifadelerini AK Parti'li milletvekilleri uzun süre alkışladı.
AK Parti Grup Başkanvekili Belma Satır, "Türkiye'de kadınların yüzde 70'e yakını başörtülü.
İnşallah bundan sonra kadın üzerinden siyaset yapmanın önüne geçmiş olacağız" dedi.
Sözlerine "Bugün MHP açısından olağan bir gün" diye başlayan MHP'li Ruhsar Demirel de, 4 kadın vekile ve onlar üzerinden diğer kadın milletvekillerine "mobbing" yapıldığını savundu ve "İnançlarına dayalı olarak giyimlerini tanzim eden hanımların hayatları mikroskop altına konuldu.
Nasıl giyindikleri kimi ilgilendirir?" dedi.
BDP Grup Başkanvekili Pervin Buldan da sorunun TBMM çatısı altında çözülmesinden duyduğu memnuniyeti dile getirdi ve "Bugün bu çatı altında ikinci bir Merve Kavakçı olayı yaşanmadığı için grupları ve siyasi partileri kutluyorum" dedi.
HDP Genel Başkanı Sebahat Tuncel ise "Bu ayıp, bugüne kadar mücadele veren ve bedel ödeyen kadınlar sayesinde ortadan kalktı" dedi.
CHP milletvekili Şafak Pavey de, "Artık, türbanı bir insan hakları ihlalinden, bir insan hakları kazanımına dönüştürmek, buradaki başörtülü vekillerin sorumluluğudur." diye konuştu.
