Milli Savunma Bakanı İsmet Yılmaz, ne bedelli ne de askerliğin süresini indirmeye yönelik bir çalışmalarının olduğunu bildirdi.
İsmet Yılmaz, TBMM Genel Kurulu'nda Türkiye ile Belarus Arasında Geri Kabul Anlaşmasının Onaylanmasının Uygun Bulunduğuna Dair Kanun Tasarısı görüşmelerinde soruları yanıtladı.
Türkiye'den Suriye'de çatışan her iki tarafa da katılanların bulunduğunu belirten Yılmaz, Türk vatandaşlarından hiçbirinin, Türkiye dışındaki bir çatışmaya taraf olmasını istemediklerini söyledi.
Yılmaz, Çeçenistan, Hollanda, Almanya ve ABD'den de katılanların olduğunu kaydederek, "Bağımsız terörist mi dersiniz, nasıl nitelerseniz niteleyin ama orada çatışmalara katılan var.
Bizim istediğimiz bu çatışmalara katılmamasıdır.
Bu çatışmalara katılmak, hiçbir tarafa, hiçbir fayda gelmez.
Onların da böyle bir şeye ihtiyacı yoktur diye düşünüyorum" diye konuştu.
Bakan Yılmaz, bedelli askerlikle ilgili soruları da yanıtladı. 
Askerlik süresini 15 aydan 12 aya indirdiklerini anımsatan Yılmaz, 1 Ocak 2014'ten itibaren de uygulamaya geçeceğini dile getirdi.
Yılmaz, 70 bine yakın Mehmetçiğin bu yasadan yararlanacağını bildirdi.
Yılmaz, yeni bir bedelli çalışmalarının ve yedek subaylığın süresini 6 aydan 4-5 aya indirme çalışmalarının bulunmadığını vurguladı.
Yılmaz, sözlerini şöyle sürdürdü: "Bedelli çalışmamız niye yok: Bizim 500-600 bin arasında bir bakayamız, yoklama kaçağımız var.
Askere gelmeme gerekçesi 'Ha bedelli çıkacak'.
Gerek af, gerek bedelliyi çok dile getirmemek lazım.
Getirirseniz, o zaman askere gitme düşüncesi olanlar, 'bedelli çıkıyor ben gitmeyeyim, bedellinin yaşı düşüyor gitmeyeyim' Bizim istediğimiz bir durum değildir.
Milli Savunma Bakanlığı olarak ne askerliğin süresinin düşürülmesi ne de yeni bedelli çalışmamız yok.
Numan Kurtulmuş, bir sosyal vakaya dikkat çekiyor.
Şahsi görüşü olduğunu dile getirdi."
Soru üzerine Yılmaz, 25 yaşa indirme çalışmalarının da olmadığını söyledi. 
"Olmayacak mı?" sorusuna ise Yılmaz, "Genelkurmay Başkanlığı, yeniden bir yapılanma yaparsa, 'Silahlı Kuvvetler'deki ihtiyaç mevcudumuz, kadro durumumuz şu sayıya düşmüştür, bundan fazlasına gerek yoktur' diye bir açıklama, görüş bize iletmediği sürece şu anki mevcut durum itibariyle bizim ne bedelli çalışmamız ne de farklı alanlardaki askerliğin süresini indirme gibi bir çalışmamız vardır" karşılığını verdi.