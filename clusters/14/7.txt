Milli Savunma Bakanı Yılmaz, bedelli veya askerliğin süresini indirmeye yönelik bir çalışma olmadığını söyledi.
Bakan bedelli askerliğe yönelik çalışma yapmamalarının nedenini de açıkladı.
TBMM - Milli Savunma Bakanı İsmet Yılmaz, Numan Kurtulmuş'un açıklamasıyla başlayan 'bedelli askerlik' konusuyla ilgili bir açıklama yaptı.
Yılmaz, Genelkurmay Başkanlığı'ndan bir görüş gelmediği sürece bedelli ve askerliğin süresini indirme gibi bir çalışmalarının olmadığını bildirdi.
Yılmaz, TBMM Genel Kurulu'nda Türkiye ile Belarus Arasında Geri Kabul Anlaşmasının Onaylanmasının Uygun Bulunduğuna Dair Kanun Tasarısı görüşmelerinde soruları yanıtladı.
Askerlik süresini 15 aydan 12 aya indirdiklerini anımsatan Yılmaz, 1 Ocak 2014'ten itibaren de uygulamaya geçeceğini dile getirdi.
Yılmaz, 70 bine yakın Mehmetçiğin bu yasadan yararlanacağını bildirdi.
Yeni bir bedelli çalışmalarının ve yedek subaylığın süresini 6 aydan 4-5 aya indirme çalışmalarının bulunmadığını vurgulayan Yılmaz, bedelli çalışmasının neden yapılmadığını şu sözlerle anlattı:
"Bedelli çalışmamız niye yok: Bizim 500-600 bin arasında bir bakayamız, yoklama kaçağımız var.
Askere gelmeme gerekçesi 'Ha bedelli çıkacak'.
Gerek af, gerek bedelliyi çok dile getirmemek lazım.
Getirirseniz, o zaman askere gitme düşüncesi olanlar, 'bedelli çıkıyor ben gitmeyeyim, bedellinin yaşı düşüyor gitmeyeyim' Bizim istediğimiz bir durum değildir.
Milli Savunma Bakanlığı olarak ne askerliğin süresinin düşürülmesi ne deyeni bedelli çalışmamız yok.
Numan Kurtulmuş, bir sosyal vakaya dikkat çekiyor.
Şahsi görüşü olduğunu dile getirdi."
Soru üzerine Yılmaz, 25 yaşa indirme çalışmalarının da olmadığını söyledi.
"Olmayacak mı?" sorusuna ise Yılmaz, "Genelkurmay Başkanlığı, yeniden bir yapılanma yaparsa, 'Silahlı Kuvvetler'deki ihtiyaç mevcudumuz, kadro durumumuz şu sayıya düşmüştür, bundan fazlasına gerek yoktur' diye bir açıklama, görüş bize iletmediği sürece şu anki mevcut durum itibariyle bizim ne bedelli çalışmamız ne de farklı alanlardaki askerliğin süresini indirme gibi bir çalışmamız vardır" karşılığını verdi.