AK Parti Genel Başkan Yardımcısı Numan Kurtulmuş'un NTV yayınında dile getirdiği bedelli askerlik konusunda, yine Kurtulmuş'tan yeni açıklamalar geldi.
AK Parti Genel Başkan Yardımcısı Numan Kurtulmuş, önceki gün NTV yayınında, "Son bir kez bedelli askerlik olabilir" demişti.
Kurtulmuş, "Bedelli Askerlik konusuyla ilgili kamuoyunda büyük bir talebin olduğunu görüyorum" mesajını da Twitter'dan attı.
"Türk Silahlı Kuvvetleri'nin eleman ihtiyacı elbette Genelkurmay Başkanlığı'mızın yaptığı/yapacağı çalışmalarla belirlenmektedir" diyen Kurtulmuş, mejajında şunları kaydetti:
"Bununla birlikte kişisel görüşüm, Türkiye'de askerlik sisteminin bir revizyona ihtiyacı olduğu yönündedir.
Nitelikli uzmanlardan oluşan, yüksek teknolojiyle donanmış ve yüksek savunma kabiliyeti olan bir ordu gereklidir.
Bu çerçevede yüzbinlerce gencimizi uzun sürelerle silahaltına alma ihtiyacı kalmaz ve gençlerimiz için askerlik süresi kısaltılabilir! Ve askerlik için bekleyen çok sayıda gencimiz için son bir kez daha bedelli düşünülebilir."
Radikal gazetesinin haberine göre de, Başbakan Yardımcısı Bekir Bozdağ, "Benim bildiğim böyle bir çalışma yok.
Numan Kurtulmuş temennisini dile getirmiş olabilir" derken, Milli Savunma Bakanı İsmet Yılmaz ise, gazetecilerin konuyla ilgili sorularına yanıt vermekten kaçındı.
Öte yandan gazetede, Numan Kurtulmuş'un teklifinin 25 yaş ve 15 bin lira olduğu belirtilirken, bu durumda bedelli askerlikten en az 400 bin kişinin yararlanmasının beklendiği kaydedildi.