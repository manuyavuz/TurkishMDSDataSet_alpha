Hatay İl Jandarma Komutanlığı'na gelen ihbarı değerlendiren jandarma ekiplerinin durdurduğu ve İHH'ye ait olduğu belirtilen bir yardım tırında silah ve mühimmat bulunduğu iddia edildi.
Radikal'den Fatih Yağmur'un haberine göre, Kırıkhan-Reyhanlı yolu üzerinde (Özova Tarım civarı) Hatay İl Jandarma Komutanlığı'na gelen ihbarı değerlendiren jandarma ekipleri, İnsani Yardım Vakfı'na (İHH) ait bir yardım tırını durdurdu.
Yağmur'un haberinden bir süre sonra Hürriyet muhabiri Fevzi Kızılkoyun imzasıyla bir haber yayımlandı.
Haberde Suriye'ye insani yardım taşıdığı öne sürülen tırdan askeri mühimmat, hücum yelekleri, elektronik cihazlar ile bazı yaşam malzemeleri ele geçirildiği belirtildi.
Tır incelenmek üzere jandarma karakoluna çekilirken, tır sürücüsü ile biri Suriye, biri Türkiye uyruklu toplam üç kişi gözaltına alındı.
Sendika.Org'un Hatay'ın yerel gazetelerinden edindiği bilgiye göre, bölgeye gazetecilerin girmesine izin verilmiyor.
Hatay'da silah yüklü olduğu şüphesiyle durdurulan tır ile ilgili iddialara göre İHH Bölge Müdürü ve bir MİT elemanı da tırdaydı.
Jandarmanın durdurduğu tır için MİT mensubu arama yaptırmamakta diretti ve aracın kendi kontrollerinde olduğunu söyledi.
Haberde jandarmanın arama izni bulunduğu halde tırın aranmasının engellendiği de öne sürüldü.
Yine Radikal'in haberine eklenen bir bilgiye göre Jandarma İmdat hattını arayan bir şahıs, silah yüklü bir tırın Hatay'dan Kilis istikametine gideceğini ihbar etti.
İddiaya göre bir ihbarı değerlendiren jandarma, Kilis Öncüpınar sınır kapısı istikametine giden tırı, Cumhuriyet Savcısının talimatıyla yol kontrol noktasında durdurdu.
Jandarmanın Suriye'ye sevk edilmek üzere depolanan silahları tespit ettiği iddia edilen tırda bir MİT görevlisinin de bulunduğu öne sürüldü.
Ayrıca iddiaya göre Hatay Valisi Celalettin Lekesiz'in aracı Jandarmanın elinden almaya çalıştığı, savcının ise arama kararında direndiği ifade edildi.
Gerilim üzerine CHP milletvekilleri de bölgeye gitme kararı aldı.
O ihbar tutanakta şu şekilde yer alıyor: 01 Ocak 2014 günü saat 16.00 sıralarında insani yardım malzemesi taşıdığı kılıfıyla içi silah dolu bir TIR Hatay'ın Reyhanlı ilçesinden Kilis iline doğru yola çıkacağı, Sevkiyatın yapılacağı aracın plakasının 06 BR 8860 olduğu, dorsesinin ise 06 DE 3290 olduğu.
Araçta bulunan bir MİT yetkilisi ile Hatay Valisi Celalettin Lekesiz'in araçta inceleme yapılmasını engellediklerine yönelik iddialar bir süre sonra Radikal'in ve pek çok internet sitesinin haberlerinden çıkarıldı.
Yayından kaldırılan bölüm ile ilgili herhangi bir açıklama ya da düzeltme ise yer almadı.
İHH ise haberden bir süre sonra yazılı bir açıklama yayımladı.
Fatih Yağmur imzalı haberi "karalama, suç oluşturma ve isnat etme amaçlı" ve "iftira" olarak tanımlayan İHH, kendilerine ulaşan böyle bir bilgi olmadığını, bu durumun jandarmaya da bildirildiğini ileri sürdü.
İHH, "17 Aralık operasyonu ile beraber oldukça sıklaşan bir şekilde kurumumuza yönelik iftira, karalama, tuzak oyunlar oynandığına dikkat çekerek, medya kurumlarını da tüm ilgili yetkili kurumları da mensubiyetlerine binaen değil dürüstçe ve ahlaki/etik ve hukuka uygun davranmaya davet ediyoruz." dedi.
İHH Avukatı Uğur Yıldırım da Sendika.Org'a gönderdiği yazıda İHH'ye ait herhangi bir tırın herhangi bir yerde durdurulmadığını ve aranmadığını söyledi.
Radikal'den Fatih Yağmur imzalı haberi "karanlık birtakım amaçlara hizmet ettiği" olarak değerlendiren vakıf, Jandarma Teşkilatı ile MİT'in karşı karşıya getirilmesini de "senaryonun inandırıcılığını artırma" olarak yorumladı.
İHH Avukatı Uğur Yıldırım imzalı yazıda Radikal yetkilileri ve Fatih Yağmur hakkında cezai ve hukuki yollara başlanacağı, Yağmur imzalı haberdeki iddialara yer veren tüm haber sitelerinin kaldırılmaması halinde cezai ve hukukui yollara başvurulacağı belirtildi.
Cihatçı gruplarla bağını gizlemeyen İHH yöneticileri 17 Aralık operasyonunun ardından kendilerine yönelik bir operasyonun da gündeme gelebileceğini açıklamıştı.
