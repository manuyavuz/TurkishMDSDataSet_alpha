Hatay İl Jandarma Komutanlığı'na gelen ihbarı değerlendiren jandarma ekiplerinin durdurduğu bir yardım TIR'ında silah ve mühimmat olduğu iddia ediliyor.
Kırıkhan-Reyhanlı yolu üzerinde (Özova Tarım civarı) Hatay İl Jandarma Komutanlığı'na gelen ihbarı değerlendiren jandarma ekipleri, İnsani Yardım Vakfı'na (İHH) ait olduğu iddia edilen bir yardım TIR'ını durdurdu.
Durdurulan TIR'da askeri malzemeler bulunduğu öne sürülüyor.
İHH tarafından yapılan açıklamada ise söz konusu TIR'ın vakfa ait olduğu iddiası yalanlandı.
Edinilen bilgiye göre Jandarma İmdat hattını arayan bir şahıs, silah yüklü bir TIR'ın Hatay'dan Kilis istikametine gideceğini ihbar etti.
İddiaya göre bir ihbarı değerlendiren jandarma, Kilis Öncüpınar sınır kapısı istikametine giden TIR'ı, Cumhuriyet Savcısının talimatıyla yol kontrol noktasında durdurdu.
Jandarmanın Suriye'ye sevk edilmek üzere depolanan askeri malzemeleri tespit ettiği öne sürüldü.
Öte yandan, Hürriyet gazetesinden Fevzi Kızılkoyun'un haberine göre, Suriye'ye insani yardım taşıdığı ileri sürülen TIR'da yapılan aramada askeri mühimmat, hücum yelekleri, elektronik cihazlar ve bazı yaşam malzemeleri ele geçirildi.
Kızılkoyun'un haberinde TIR detaylı incelenmek üzere jandarma karakoluna çekildi.
TIR'ın sürücüsü ile biri Suriye uyruklu, biri Türk toplam 3 kişi gözaltına alındı.
Jandarmaya gelen ihbar, tutanakta şu şekilde yer aldı: "01 Ocak 2014 günü saat 16.00 sıralarında insani yardım malzemesi taşıdığı kılıfıyla içi silah dolu bir TIR Hatay'ın Reyhanlı ilçesinden Kilis iline doğru yola çıkacağı, Sevkiyatın yapılacağı aracın plakasının 06 BR 8860 olduğu, dorsesinin ise 06 DE 3290 olduğu.".
İHH ise bahsi geçen bölgede bir yardım TIR'ı ve kurum yetkilisi olmadığını duyurdu.
İHH'den yapılan açıklamada, şu ifadelere yer verildi: "İHH'nın merkezine de bölgedeki ekiplerine de böyle bir yardım gönderildiğine dair bir bilgi olmadığı gibi, bölge ekiplerimiz Kırıkhan jandarma birimine giderek olay yerinde İHH ile alakalı herhangi bir aracın söz konusu olmadığını teyit etmiştir.
Hatay İl Jandarma Komutanlığı avukatlarımıza İHH ile ilgili bir bilgi olmadığını bildirmiştir."
İnsani Yardım Vakfı Basın Koordinatörü Serkan Nergis ise iddiaları Twitter hesabından yalanladı.
Nergis, "Bölgedeki arkadaşlarımızın bildirdiğine göre durdurulmuş bir İHH yardım tırı yok.
Arkadaşlar şu an konu ile alakalı bilgi edinmeye çalışıyor.
İHH'ya geldiği ve içerisinde mühimmat bulunduğu iddia edilen aracın vakfımız ile herhangi bir ilgisi yoktur." dedi.
