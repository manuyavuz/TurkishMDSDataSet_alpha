Hatay İl jandarma Alay Komutanlığı ekipleri, silah ve mühimmat dolu bir TIR'a el koydu.
Tırın İHH'ya ait olduğu iddia ediliyor.
Edinilen bilgiye göre, Hatay Kırıkhan İlçe Jandarma Alay Komutanlığı'na bir TIR'da Suriye'ye mühimmat taşındığı yönünde bir ihbar telefonu geldi.
Aracın Kilis Öncüpınar sınır kapısından Suriye'ye giriş yapacağı bilgisi verildi.
Jandarmaya gelen ihbar, tutanakta şu şekilde yer aldı:  "01 Ocak 2014 günü saat 16.00 sıralarında insani yardım malzemesi taşıdığı kılıfıyla içi silah dolu bir TIR Hatay'ın Reyhanlı ilçesinden Kilis iline doğru yola çıkacağı, Sevkiyatın yapılacağı aracın plakasının 06 BR 8860 olduğu, dorsesinin ise 06 DE 3290 olduğu.".
Hatay İl Jandarma Komutanlığı konuyu Hatay Cumhuriyet Savcısına bildirdi.
Savcının talimatının ardından özel bir ekip Kilis Öncüpınar istikameti yönünde hareket eden TIR'ı durdurdu.
Jandarma ekipleri TIR içerisinde yaptığı kısa süreli incelemede çok sayıda silah ve mühimmat olduğu bilgisine ulaştı.
Bunun üzerine konu İl Jandarma Alay Komutanlığı üzerinden, Jandarma Genel Komutanlığına aktarıldı.
Hürriyet gazetesinden Fevzi Kızılkoyun'un haberine göre, Suriye'ye insani yardım taşıdığı ileri sürülen TIR'da yapılan aramada askeri mühimmat, hücum yelekleri, elektronik cihazlar ve bazı yaşam malzemeleri ele geçirildi.
Kızılkoyun'un haberinde TIR detaylı incelenmek üzere jandarma karakoluna çekildi.
TIR'ın sürücüsü ile biri Suriye uyruklu, biri Türk toplam 3 kişi gözaltına alındı.
Hatay'da silah yüklü olduğu şüphesiyle durdurulan TIR'da iddiaya göre İHH Bölge Müdürü ve bir MİT elemanı da bulunuyor.
Jandarmanın durdurduğu TIR için MİT mensubunun arama yaptırmamakta direttiği ve aracın kendi kontrollerinde olduğunu söylediği iddia ediliyor.
Ayrıca TIR'ın jandarmanın elinden alınmak istendiği öğrenildi.
Ancak Hatay İl Jandarma Alay Komutanlığı ekipleri ve Cumhuriyet Savcısının TIR'ın serbest bırakılmasına karşı çıktığı belirtiliyor.
İHH İnsani Yardım Vakfı Basın Koordinatörü Serkan Nergis, "silah dolu TIR" iddiasını Twitter hesabından yalanladı.
Nergis, "Bölgedeki arkadaşlarımızın bildirdiğine göre durdurulmuş bir İHH yardım tırı yok.
Arkadaşlar şu an konu ile alakalı bilgi edinmeye çalışıyor.
İHH'ya geldiği ve içerisinde mühimmat bulunduğu iddia edilen aracın vakfımız ile herhangi bir ilgisi yoktur." dedi.
Hatay'da yakalanan silah ve mühimmat dolu "yardım" TIR'ının sahibi olduğu iddia edilen İHH, MEB ve Diyanet İşleri Başkanlığı'yla yaptığı ortak proje kapsamında okullardan 'yardım' paraları topluyor.
Geçtiğimiz günlerde Eğitim Sen'in "Her Sınıfın Bir Yetim Kardeşi Var Projesi Durdurulmalıdır!" başlığı ile yaptığı açıklamada Milli Eğitim Bakanlığı ile İnsan Hak ve Hürriyetleri (İHH) İnsani Yardım Vakfı elbirliğiyle yürütülen "Her Sınıfın Bir Yetim Kardeşi Var" projesinin Ekim ayından bu yana yürütüldüğü belirtilmişti.
Proje kapsamında, kampanyaya katılan sınıflar en az bir yıl boyunca bir yetimi desteklemeye karar verdikten sonra, her ay düzenli olarak 90 TL topluyor ve İHH'nın "Sponsorluk Destek Sistemi" kapsamında çalışmalarını yürüttüğü ülke ve bölgelerdeki bir yetim çocuk seçilerek sınıf ile eşleştiriliyor.
Toplanan bağış İHH İnsani Yardım Vakfı'nın posta çeki hesabına veya banka hesaplarına veya vakıf merkezine gelerek elden "Yetim Sponsorluk Bağışıdır" kaydı düşülerek ilgili öğretmen ya da öğrenci adı ile yatırılıyor.
"Her Sınıfın Bir Yetim Kardeşi Var" projesinin kurucusu İHH Vakfı Başkanı Bülent Yıldırım'ın hakkında El Kaide'ye para aktardığı iddiasıyla gizli bir soruşturma yürütülmüş, Başkan Yıldırım geçtiğimiz Ağustos ayında Suriye'de El Nusra'nın kontrolünde bulunan Rakka bölgesinde iftar vermiş, El Nusra örgütüne tırlarla yardım götürmüş ve El Nusra'ya silah ve tıbbi malzeme göndermişti.
"Deniz Feneri" ve "Kimse Yok mu?" derneklerinin de sahip olduğu "Yardım toplamada izne tabi olmama" statüsüne sahip İHH Vakfı'nın bu statüsünü nasıl kullandığına ilişkin pek çok sorunun yanıtını Vakıf Başkanı Bülent Yıldırım, daha önce Suriye'de silahlı gruplarla işbirliği içinde yardımları dağıttıklarını ve bunda şaşılacak hiçbir şey olmadığını ifade ederek vermişti.
"Hangi bölgeye gidiyorsak o bölgede hangi grup varsa oradaki halka yardım etmek için o grupla irtibat, diyalog kuruyoruz".
Yıldırım, yolsuzluk operasyonları için de "İHH'yı da içeriye almak için İHH'ya da operasyon yapmak için düğmeye bastılar bize gelen bilgi de bu" demişti.
