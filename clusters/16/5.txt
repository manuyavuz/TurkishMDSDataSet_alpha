Hatay İl jandarma Alay Komutanlığı ekipleri, silah ve mühimmat dolu bir TIR'a el koydu.
Edilen bilgiye göre, Hatay Kırıkhan İlçe Jandarma Alay Komutanlığı'na bir TIR'da Suriye'ye mühimmat taşındığı yönünde bir ihbar telefonu geldi.
Aracın Kilis Öncüpınar sınır kapısından Suriye'ye giriş yapacağı bilgisi verildi.
Hatay İl Jandarma Komutanlığı konuyu Hatay Cumhuriyet Savcısına bildirdi.
Savcının talimatının ardından özel bir ekip Kilis Öncüpınar istikameti yönünde hareket eden TIR'ı durdurdu.
Jandarma ekipleri TIR içerisinde yaptığı kısa süreli incelemede çok sayıda silah ve mühimmat olduğu bilgisine ulaştı.
Bunun üzerine konu İl Jandarma Alay Komutanlığı üzerinden, Jandarma Genel Komutanlığına aktarıldı.
Ayrıca TIR'ın jandarmanın elinden alınmak istendiği öğrenildi.
Ancak Hatay İl Jandarma Alay Komutanlığı ekipleri ve Cumhuriyet Savcısının TIR'ın serbest bırakılmasına karşı çıktığı belirtiliyor.
Geçtiğimiz ayda Konya'dan hareket eden bir TIR da, Adana da ele geçirilmişti.
TIR'da yapılan incelemelerde Suriye'de bulunan terör örgütü El-Kaideye gönderileceği tespit edilen çok sayıda füze başlığı ele geçirilmişti.
Bununla birlikte Konya da bir eve yapılan operasyonda, terör örgütü El Kaide üyesi 3 kişi ile birlikte, yaklaşık 250 kg patlayıcı ele geçirilmişti.
Zanlılarda tutuklanarak cezaevine gönderilmişti.
Hatay'da durdurulan TIR'ın bir yardım kuruluşuna ait olduğu yönünde bir kısım medyada verilen haberler ise İHH tarafından yalanlandı.
İHH İnsani Yardım Vakfı'ndan yapılan açıklamada, "İHH'nın merkezine de bölgedeki ekiplerine de böyle bir yardım gönderildiğine dair bir bilgi olmadığı gibi bölge ekiplerimiz Kırıkhan Jandarma Birimine giderek olay yerinde de İHH ile alakalı herhangi bir aracın söz konusu olmadığını teyit etmiştir.
Hatay İl Jandarma Komutanlığı avukatlarımıza İHH ile ilgili bir bilgi olmadığını bildirmiştir." denildi.
