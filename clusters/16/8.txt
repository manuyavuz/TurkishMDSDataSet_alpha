Hatay'ın Kırıkhan ilçesinde ihbar üzerinde durdurulan TIR'da yüklü miktarda mühimmat bulunduğu iddia edildi.
Konuyla ilgili henüz resmi açıklama yapılmazken; İnsani Yardım Vakfı, TIR'ın kendilerine ait olduğu iddialarını yalanladı.
Hatay'da durdurulan bir TIR'da yüklü miktarda mühimmat bulunduğu öne sürüldü.
Doğan Haber Ajansı'nın haberine göre Hatay İl Jandarma Komutanlığı'na yapılan ihbar üzerine, Kırıkhan ilçesindeki Güzelce Karakolu yakınlarında bir TIR durduruldu.
TIR'da gıda malzemeleri arasına gizlenmiş yüklü miktarda mühimmat bulunduğu ve 3 kişinin gözaltına alındığı öne sürüldü.
Söz konusu TIR'ın, İHH İnsani Yardım Vakfı'na ait olduğu iddialarına, vakıftan jet yalanlama geldi.
İHH'nın internet sitesinde yer alan açıklamada şu ifadelere yer verildi: "İHH'nın merkezine de bölgedeki ekiplerine de böyle bir yardım gönderildiğine dair bir bilgi olmadığı gibi, bölge ekiplerimiz Kırıkhan jandarma birimine giderek, olay yerinde İHH ile alakalı herhangi bir aracın söz konusu olmadığını teyit etmiştir.
Hatay İl Jandarma Komutanlığı, avukatlarımıza İHH ile ilgili bir bilgi olmadığını bildirmiştir.
Radikal gazetesinin, İHH adını vererek bu haberi karalama amaçlı yapması manidardır.
Her türlü hukuki yola başvuracağımızı ve dava hakkımızı saklı tutarak şimdilik bu kadar açıklama ile kamuoyunu aydınlatmak istiyoruz.
17 Aralık operasyonu ile beraber oldukça sıklaşan bir şekilde kurumumuza yönelik iftira, karalama, tuzak oyunlar oynandığına dikkat çekerek, medya kurumlarını da tüm ilgili yetkili kurumları da mensubiyetlerine binaen değil, dürüstçe ve ahlaki/etik ve hukuka uygun davranmaya davet ediyoruz."
İddialarla yönelik resmi bir açıklama ise henüz yapılmadı.
