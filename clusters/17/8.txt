Kılıçdaroğlu ve Cemil Çiçek'le görüşen Baykal, parlamentonun ve Cumhurbaşkanı Gül'ün devreye girmesi gerektiğini söyledi.
CHP'nin eski genel başkanı Antalya Milletvekili Deniz Baykal, bu sabah CHP lideri Kemal Kılıçdaroğlu ile Kılıçdaroğlu'nun Meclis'teki makamında bir araya geldi.
Sabah 9.30'da gerçekleşen görüşme yarım saat sürdü.
Baykal, Çiçek ile görüşmesinin ardından yaptığı açıklamada ise "Siyasal mekanizmanın yeni bir duyarlılıkla harekete geçmesi gerektiğini" söyledi.
Rüşvet ve yolsuzluk iddiaları üzerine başlatılan soruşturma ve sonrasında yaşanan gelişmelerin masaya yatırıldığı görüşmede, olayın devlet krizine dönüşmesini önlemek için TBMM Başkanı ve Cumhurbaşkanı ile temas kurulması gündeme geldi.
Bunun üzerine CHP lideri Kemal Kılıçdaroğlu, "Deneyimli bir parlamenter olarak Meclis Başkanı ve Sayın Cumhurbaşkanı ile görüşmeniz faydalı olur.
Hem Meclis Başkanı hem de Sayın Cumhurbaşkanı'nın görevlerinden kaynaklanan yetkileri var.
Bunu hatırlatmakta yarar var." dedi ve Baykal'ın her iki isimle görüşmesinin faydalı olacağını belirtti.
Baykal, Kılıçdaroğlu'nun da onayını aldıktan sonra bugün 12.30'da TBMM Başkanı Cemil Çiçek'i makamında ziyaret etti.
Baykal, Çiçek ile görüşmesinin ardından gazetecilere yaptığı açıklamada şu ifadeleri kullandı: "Yaşanan bunalımın önümüzdeki dönemde sakinleşeceğine dair bir işaret yok.
Daha da derinleşmesi kimseyi şaşırtmayacak.
Siyaset dünyasındaki anayasal çerçevedeki kriz ekonomiye yansımaya başladı.
Giderek tahammül edilmesi güç bir noktaya doğru geldi.
Anayasal bir kilitlenme var.
Bir siyasal kilitlenme var.
Çatışmanın yumuşayacağına dair bir işaret yok.
Bu manzara karşısında demokratik hukuki bir çözüm ihtiyacı bir anahtar arayışı herkesin, bütün vatandaşlarımızın gönlünde yatıyor.
Aslında bu anahtar siyasettir.
Yaşanan krizi aşmanın yolu siyaseti işletmektir."
Siyaset doğru bir şekilde çalışırsa bu krizi denetim altına almamız mümkün olabilir.
İki temel anahtar var.
Bu anahtarlardan birisi parlamentodur.
Parlamento bu kriz karşısında yeni bir anlayış içinde girmelidir.
Bazen parlamentonun yürütmeyi yönlendirmesine ihtiyaç ortaya çıkabilir.
Bir başka mekanizma cumhurbaşkanlığıdır.
Anayasa, cumhurbaşkanlığını sorunların çözümüne yardımcı bir kurum olarak düşünmüştür.
Olağanüstü dönemlerde cumhurbaşkanı etkinlik sergilemelidir.
Siyasal mekanizmanın yeni bir duyarlılıkla harekete geçilmesi gerektiğini düşünüyorum.
Bunu Meclis Başkanımızla paylaştım.
Yarın da Cumhurbaşkanımızla paylaşacağım.
Milletçe çıkış yolunun ortaya konulmasında fayda var.
Bu krizden Türkiye bir arınma çıkarmalıdır.
Buna ihtiyaç olduğu çok açıktır.
Bu kriz arınmayı engelleyen değil, arınmanın önün açan bir çözüme doğru Türkiye'yi sürüklemelidir.
Yargının tarafsızlığının önemini bu krizden anlayarak çıkmalıyız.
Bu krizden tarafsız bağımsız bir yargıya ulaşmalıyız.
Gerçek bir demokrasiyi işletmeliyiz.
Tek bir güç odağından ülkenin kaderini şekillendirmenin söz konusu olmadığı, hak ve özgürlüklerin gerçekten saygı gördüğü gerekli güvencelere sahip olduğu bir demokratik yapıyı yasamanın, yargının ve yürütmenin dengesinin sağlıklı kurulduğu gerçek demokrasiyi bu krizden çıkarmalıyız.
Bu krizden herkesin zarar görmekte olduğu açıktır.
Kimse bu krizden daha elverişli bir ortam bekleme umudunda olmamalıdır.
Herkes kaybedecektir.
Gerekli bedeller ödenerek, gerekli hesap sorma mekanizmaları işleterek daha arınmış bir Türkiye'ye ulaşmanın yolunu bulmalıyız.
Meclis Başkanımızın da konuyu dikkatle izlemekte olduğunu gördüm.
Herkesten büyük açıklamalar yapma bekleme durumunda değiliz ama mekanizmaları işletmeliyiz.
Parlamento devrede olmalıdır, Sayın Cumhurbaşkanı devrede olmalıdır.
Baykal, "Başbakan Erdoğan ile görüşecek misiniz?" sorusunu, "Şu anda böyle bir program yok.
Herhangi bir yarar göreceğim her teması gerçekleştiririm.
Bu konu ile ilgili kafamda hiçbir engel yok" yanıtını verdi.
Baykal, "paralel devlet" iddiaları ile ilgili soruya da,  "Hiçbir iddiayı yok saymamalıyız." yanıtını verdi.
Baykal'ın yarın Cumhurbaşkanı Abdullah Gül ile bir görüşmesi planlanmıştı.
Ancak görüşmenin Çarşamba günü saat 16.30'a ertelendiği bildirildi.
