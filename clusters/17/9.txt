CHP eski genel başkanı Deniz Baykal, önce CHP lideri Kılıçdaroğlu'yla ardından da Meclis Başkanı Cemil Çiçek'le görüştü.
Baykal yarın da Cumhurbaşkan'ı Gül'ü ziyaret edecek.
Deniz Baykal sabah saatlerinde Meclis'te Kemal Kılıçdaroğlu ile görüştü.
Buluşmada, 17 Aralık operasyonu ve sonrasındaki gelişmeler değerlendirildi.
Bu görüşmenin ardından Deniz Baykal, Meclis Başkanı Cemil Çiçek'ten randevu istedi.
12.30'da başlayan ve yaklaşık 1 saat süren görüşmenin ardından Deniz Baykal, gazetecilere açıklamalarda bulundu.
Yaşananları anayasal kriz olarak yorumlayan Baykal, "Siyasal, hukuksal bir kilitlenme var.
Çatışmanın yumuşacağına dair bir işaret yok.
Hepimiz bir anahtar arayışını zorunlu görüyoruz.
Aslında bu anahtar yaşanan krizi aşmanın yolu siyasi mekanizmaları çalıştırmaktır." dedi.
Cumhurbaşkanı Gül'e çağrı yapan Baykal şunları söyledi; "Anahtarlardan biri parlamentodur.
Parlamento elbette yürütmeye yardımcı olacaktır ama bazen parlemantonun yürütmeyi yönlendirmeye ihtiyacı çıkabilir.
Anayasamız cumhurbaşkanlığımızı böyle sıkıntı dönemlerde çözüm olarak düşünmüştür.
Cumhurbaşkanlığı bunun için vardır, etkinlik sergilemelidir.
Siyasal mekanizmaları yeni bir duyarlılıklar harekete geçirilmesi gerektiğini düşünüyorum.
Meclis başkanımızla paylaştım.
Yarın da cumhurbaşkanıyla paylaşacağım.
Bu bunalım karşısında çıkış yolunun ortaya konulmasına ihtiyacımız var.
Bunalım dönemleri doğru yürütülürse yararlı da olabilir.
Türkiye bu durumdan bir arınma çıkarmalıdır."
CHP eski lideri, yarın da Cumhurbaşkanı Abdullah Gül'ü ziyaret edecek.
Gül'ün konutunda gerçekleşecek görüşmenin saati 13:00.
Görüşmenin gündemi, hem yolsuzluk operasyonu, hem yargıdaki gelişmeler, hem de ekonomideki gidişat.
Baykal'ın görüşmelerini tamamlamasının ardından açıklama yapması bekleniyor.
