Kıdem tazminatında değişiklik rafa kalktı.
Hükümet, işçi ve işveren son kez buluştu.
Ancak milyonlarca çalışanı yakından ilgilendiren kıdem tazminatı konusunda uzlaşma bu sefer de sağlanamadı.
Şimdilik rafa kalkan tasarının yerel seçimlerin ardından Meclis'e sunulması bekleniyor.
Hükümet, işçi ve işveren temsilcileri kıdem tazminatıyla ilgili son kez bir araya geldi ancak son toplantıdan da uzlaşma çıkmadı.
Toplantıda, "uzaktan çalışma" ve "taşeron" düzenlemesi gündeme geldi.
Hükümet, evinden çalışan işçilerin ücret, iş tanımı ve iş güvenliği gibi konuların yazılı sözleşmeye bağlanmasını öngören teklifini yineledi.
Hak-İş düzenlemeyi onayladığını tekrarladı.
Ancak Türk-İş ve DİSK, kıdem tazminatı sorunu çözülmeden diğer konuların ele alınmasını doğru bulmadıklarını belirterek onay vermedi.
Sendikalar, ele alınan konularda uzlaşma sağlayamadan masadan kalktı.
Yeni bir toplantı tarihi de belirlenmedi.
İşçi konfederasyonları, bir yıla bir maaş tutarındaki kıdem tazminatı uygulamasından taviz vermeyeceğini bildirdi.
Hükümet kanadı ise "kıdem tazminatı devlet güvencesinde olsun" talebini bir kez daha reddetti.
Buna gerekçe olarak da özel sektörün kıdem tazminatı garantörü olmamasını gösterdi.
Hükümet, kıdem tazminatını kaldıran düzenlemeyi şimdilik rafa kaldırdı.
Tasarının yerel seçimlerin ardından Türkiye Büyük Millet Meclisi'ne sunulması bekleniyor.
