Yaklaşık 11 milyon işçi ve emekçiyi ilgilendiren kıdem tazminatı düzenlemesi, işçi ve emekçilerin kararlı duruş ve mücadelesi sonucu rafa kaldırıldı.
Çalışma ve Sosyal Güvenlik Bakanı Faruk Çelik, "Kıdem tazminatı konusunda taraflar cesur bir adım atamadı.
Bu nedenle başka bahara kaldı" açıklamasında bulundu.
Bakan Çelik'in bu açıklamalarına emek örgütlerinden yanıt gecikmedi.
DİSK Genel Sekreteri Arzu Çerkezoğlu, Twitter'da yaptığı açıklamada, "Kıdem tazminatı gaspının rafa kaldırılmasını 'tarafların cesur adım atamaması'na değil, binlerce #Direnİşçi'nin cesur eylemlerine borçluyuz.
Onlarca kentte, ilçede, işyerinde binlerce işçi köleliğe karşı #Direnİşçi çağrısıyla ayağa kalktı ve bir kez daha direnenler kazandı" dedi.
Bakan Çelik'in "Başka bahara kaldı" şeklindeki sözlerine de değinen Çerkezoğlu, "Sayın Bakan, o bahar hiç gelmeyecek.
Bundan sonra hep işçi baharı" ifadelerini kullandı.
Bakan Çelik'in açıklamaları DİSK ve Türk-İş tarafından olumlu karşılanırken, Hak-İş kıdem tazminatının mevcut sistemle devam edemeyeceğini savundu.
DİSK, Türk-İş ve Hak-İş yöneticileri Çelik'in açıklamalarını ANKA'ya değerlendirdi.
DİSK Genel Başkanı Kani Beko: "Bizim verdiğimiz mücadeleyi Çalışma Bakanı iyi okudu.
Bizim bu konuyla ilgili kesin kararlı olduğumuzu, gerekirse genel grev yapmaktan da çekinmeyeceğimizi her fırsatta kendisine söylemiştik.
Biz bu dosyanın kaldırılmasından son derece mutluyuz."
Türk-İş Genel Sekreteri Pevrul Kavlak: "Başbakan da 'Taraflar anlaşamazsa biz bunu gündemimizden çıkartacağız.' demişti.
Dolayısıyla bu bizim istediğimiz bir şey.
Başka bahara kalması bizim için de iyi."
Hak-İş Genel Başkanı Mahmut Arslan: "Biz kıdem tazminatı fonunun devlet garantisi bir fon olarak devam etmesini ve şu ana kadar çalışanların kıdem tazminatı haklarının korunması kaydıyla kıdem tazminatını alamayanların alabileceği bir sistem kurmak istedik.
Dolayısıyla Türk-İş, DİSK ve TİSK kıdem tazminatındaki mevcut sistemle devam edilmesini istiyorlar.
Biz buna karşıyız."
