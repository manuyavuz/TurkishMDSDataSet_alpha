Uzun zamandır gündemde olan yeni kıdem tazminatı düzenlemesi tarafların anlaşamaması nedeniyle rafa kaldırıldı.
Çalışma hayatını yakından ilgilendiren kıdem tazminatı konusu düzenlemesi rafa kalktı.
Yaklaşık 11 milyon çalışanı ilgilendiren yeni düzenlemede bireysel hesaba dayanan bir kıdem tazminatı sistemi oluşturulması amaçlanıyordu.
Fakat tarafların uzlaşamaması sonucunda kıdem tazminatında yapılması ön görülen düzenlemeler rafa kalktı.
Konuyla ilgili açıklama yapan Çalışma ve Sosyal Güvenlik Bakanı Faruk Çelik, "Kıdem tazminatı konusunda taraflar cesur bir adım atamadı.
Bu nedenle başka bahara kaldı" dedi.
Öte yandan kamuya alınacak yeni çalışanlarla ilgili olarak da konuşan Bakan kamuyu büyütmek gibi bir planları olmadığını söyledi.
Çelik, "Tekrar kamuyu büyütmek gibi bir amacımız yok.
Kamuda çalışan işçi sayısı 350 bindi, şimdi 170 bin civarında.
Kamuda toplam çalışan sayısı yaklaşık 3 milyon, bu yüksek bir rakam değil" ifadelerini kullandı.
Kamu Emekçileri Sendikaları Konfederasyonu (KESK) Başkanı Kani Beko kıdem düzenlemesinin rafa kalmasıyla ilgili olarak HÜRRİYET'e konuştu.
Beko, "Biz KESK olarak kıdem tazminatının fona devredilmesini istemiyoruz.
Daha önceden konut edindirme için fonlar gördük.
Fakir-Fukara fonları gördük.
Fonlarda saklanan paralar amacına uygun kullanılmıyor.
Başka alanlarda kullanılıyor.
İşsizlik fonunda şu ana kadar 125 milyar TL olması gerekiyordu.
İşsizlik fonunda şu anda 65 milyar TL para var.
Fondan Ulaştırma Bakanlığı'na 15 milyar TL aktarılmış.
İşçilere fondan sadece 6.5 milyar TL  aktarılmış" diye konuştu.
Beko Bakan Çelik'in kıdem tazminatında düzenlemesiyle ilgili olarak "Başka bahara kaldı" ifadesiyle ilgili olarak da "Bu düzenlemenin geçmesi bizim için genel grev nedenidir" dedi.
Bakan Çelik'in yeni düzenlemede taşeronların mağduriyetine değindiğini de ifade eden Beko bu sorunun 1475'inci yasada bazı değişiklikler yaparak giderilebileceğini yeni düzenlemeye gerek olmadığını da ifade etti.
1475 sayılı İş Kanunu'nun 14'üncü maddesine göre, 4857 sayılı İş Kanunu çerçevesinde çalışanlar işverenlerinden, İşverenin haklı bir sebep olmadan işten çıkartması, işçinin haklı bir sebeple işi bırakması, erkek çalışanların askerlik için işi bırakması, emekli olmak amacıyla işçinin işi bırakması, emeklilikle ilgili diğer şartları tamamlayıp, emeklilik yaşını evinde beklemek amacıyla işçinin işi bırakması, kadın işçinin evlendikten sonraki bir yıl içinde işi bırakması, işçinin ölmesi gibi durumlarda alınan tazminat türüne kıdem tazminatı deniyor.
Kıdem tazminatında yapılması beklenen yeni düzenlemeye göre kıdem tazminatı yıllık yerine aylık hesaplanacaktı.
Ayrıca kıdem tazminatı için ayrı bir for kurulması planlanırken evlilik, askerlik ve ev alma dışında 15 yıldan önce bu fondan çıkılamayacaktı.
Şirketler iflas etse bile kıdem tazminatı ödemesi, devletin garantisinde olacaktı ve fonda, her çalışan adına bireysel hesap açılabilecekti.
Yeni sistemin, işe yeni başlayanlar için geçerli olması mevcut çalışanlar için ise isteğe bağlı olması bekleniyordu.
