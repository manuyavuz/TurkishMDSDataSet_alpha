Hayatını kaybeden 40 günlük Ayaz bebeğin evine taziye ziyaretinde bulunan Ereğli Kaymakamı Erden: "Bebek soğuktan ölmedi.
Kesin ölüm raporu ise 1 ay içerisinde çıkacak
Ereğli ilçesinde hayatını kaybeden 40 günlük Ayaz bebeğin evine taziye ziyaretinde bulunan Kaymakam Şakir Erden, bebeğin soğuktan ölmediğini belirterek, "Konya Adli Tıp Kurumu tarafından hazırlanan ön ölüm raporunda, çocuğun ölümünün doğal yollardan gerçekleştiği ibaresi yer alıyor.
Kesin ölüm raporu ise 1 ay içerisinde çıkacak" dedi.
Talatpaşa Mahallesi Elmalı Sokak'taki evlerinde soğuktan etkilenerek öldüğü öne sürülen 40 günlük Ayaz bebeğin ailesine, Ereğli protokolünce taziye ziyaretleri gerçekleştiriliyor.
21 yaşındaki acılı anne Maviş Eşme ve ailesini ilk ziyaret eden isim, Kaymakam Şakir Erden oldu.
Aileden olayla ilgili bilgi alan Kaymakam Erden, devletin her zaman kendilerinin yanlarında olduğunu ifade etti.
Erden, ziyaret sonrasında yaptığı açıklamada, Ayaz bebeğin soğuktan ölmediğini belirterek, şunları kaydetti:  "Konya Adli Tıp Kurumu tarafından hazırlanan ön ölüm raporunda, çocuğun ölümünün doğal yollardan gerçekleştiği ibaresi yer alıyor.
Kesin ölüm raporu ise 1 ay içerisinde çıkacak.
Ailenin Ereğli'ye siyah havuç tarımında, tarım işçisi olarak çalışmak için 40 gün önce geldiklerini tespit ettik.
Ayrıca, aile, Ereğli Sosyal Yardımlaşma ve Dayanışma Vakfı'na yardım talebinde bulunmamış.
Ailenin yardım başvurusunu şimdi ziyaret sırasında aldık.
Hatta, bize başvurmayıp, şu an evlerinde bulanan yaklaşık 15 çuval kömürü de Kaymakamlığın dağıttığı kömürlerden alan bir ihtiyaç sahibinden, çuvalı 5 liraya satın almışlar.
Aileye, 'keşke önce bize başvursaydınız' dedik.
Bundan sonraki süreçte Kaymakamlık makamınca aileye gerekli yardımlar yapılacak."
Kaymakam Şakir Erden, halen askerde olan bebeğin babası Onur Ulak'ın (21) birliğiyle de temas kuracaklarını; kendisi izne döndüğünde, eşiyle resmi nikah kıymalarına yardımcı olacaklarını söyledi.
Anne Maviş Eşme, dün sabaha karşı yanında uyuyan bebeğini kontrol ettiğinde, henüz nüfusa kaydını yaptırmadığı Ayaz bebeğin öldüğünü fark etmişti.
Ailenin başvurusu üzerine Ereğli 2 Nolu Aile Sağlığı Merkezi'nden eve gelen görevli doktor, durumu polise bildirmiş, yapılan incelemenin ardından bebeğin cesedi otopsi için Konya'ya gönderilmişti.
