Ereğli ilçesinde hayatını kaybeden 40 günlük Ayaz bebeğin dini nikahla yaşayan anne ve babası, bugün kıyılan nikahla resmen evlendi.
Talatpaşa Mahallesi Elmalı Sokak'taki evlerinde soğuktan etkilenerek öldüğü öne sürülen 40 günlük Ayaz bebeğin babası Onur Ulak, askeri birliğinden izin alarak Ereğli'ye geldi.
Baba Ulak'a bebeğinin öldüğü haberinin ilçeye geldiğinde verildiği öğrenildi.
Acı haberi alan baba Ulak, ilk olarak 40 günlük bebeği Ayaz'ı mezarında ziyaret etti.
Baba Onur Ulak, ardından dini nikahla yaşadığı Maviş Eşme ile resmi nikah kıydırmak için Ereğli Belediyesine gitti.
Ulak ve Eşme, Ereğli Kaymakamı Şakir Erden'in girişimleri, Ereğli Sosyal Yardımlaşma ve Dayanışma Vakfı Müdürlüğünün yardımlarıyla resmi nikahla evlendi.
Ereğli Belediyesi Oğuz Ata Sosyal Tesisleri'nde nikahı kıyılan çiftin şahitliğini, Aile ve Sosyal Politikalar İlçe Müdürlüğü görevlisi Ali Rıza Kurt ile Sosyal Yardımlaşma ve Dayanışma Vakfı Müdürü Murat Bildik yaptı.
Nikah memuru Yüksel Özkan, tören sonrası evlilik cüzdanını Maviş Ulak'a verdi.
Anne Maviş Eşme, 24 Aralık'ta sabaha karşı yanında uyuyan bebeğini kontrol ettiğinde, henüz nüfusa kaydını yaptırmadığı Ayaz bebeğin öldüğünü fark etmişti.
Ailenin başvurusu üzerine Ereğli 2 Nolu Aile Sağlığı Merkezi'nden eve gelen görevli doktor, durumu polise bildirmiş, yapılan incelemenin ardından bebeğin cesedi otopsi için Konya'ya gönderilmişti.
Olaydan sonra Anne Eşme'yi evinde ziyaret eden Ereğli Kaymakamı Kaymakam Şakir Erden, bebeğin soğuktan ölmediğini, Konya Adli Tıp Kurumu tarafından hazırlanan ön ölüm raporunda, çocuğun ölümünün doğal yollardan gerçekleştiği ibaresinin yer aldığını söylemişti.
Erden ayrıca, halen askerde olan bebeğin babası Onur Ulak'ın (21) birliğiyle temas kuracaklarını; kendisi izne döndüğünde, eşiyle resmi nikah kıymalarına yardımcı olacaklarını söylemişti.
