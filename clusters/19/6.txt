Konya'da 40 günlük Ayaz bebek zatüreden öldü.
Konya'nın Ereğli İlçesi'nde henüz 40 günlük olan, daha nüfusa bile kayıt edilmemiş Ayaz bebek, emzirmek için uyanan 21 yaşındaki annesi tarafından yattığı yerde ölü bulundu.
Ayaz, bebeğin yapılan otopsisinde zatürreden öldüğü anlaşıldı.
Camları kırık olduğu için naylonla örtülü tek odalı kerpiç evde 2 çocuğu ile birlikte kalan Maviş Eşme'nin, çevreden topladığı odunlarla evini ısıtmaya çalıştığını belirten yakınları, Ayaz bebeğin de soğuktan zatürre olarak öldüğünü iddia etti.
Taşbaşı Mahallesi Elmacı Sokak'ta 2 katlı kerpiç evin ikiye bölünmüş olan tek odalı bölümünde oturan ve eşi askerde olan 2 çocuk annesi Maviş Eşme, bugün gece saat 03.30 sıralarında  bebeği Ayaz'ı emzirmek için uyandı.
Maviş Eşme, henüz nüfusa kayıt ettirmediği oğlunu yatağında hareketsiz halde bulunca çığlık atmaya başladı.
Bunun üzerine üst katta oturan eşinin akrabası 59 yaşındaki Şevket Gezici ve ailesi geldi.
Bebeğin nefes almadığı ve ölmüş olduğunu saptayan aile, sabah defin işlemleri için 2 Nolu Sağlık Ocağı'na giderek ölüm raporu almak istedi.
Eve gelen sağlık görevlileri, vücudunda her hangi bir yara, darp ve boğulma izi bulunmayan bebeğin ölümünden şüphelenmeleri üzerine polis haber verildi.
Olay yerinde yapılan incelemenin ardından Ayaz bebeğin cesedi, otopsi yapılmak üzere Konya Adli Tıp Kurumu'na kaldırıldı.
Yazın tarım işçisi olarak çalıştıklarını, kışın da kağıt toplayarak geçimlerini sağladıklarını belirten Şevket Gezici ise, şunları söyledi: "Biz Adana'dan geldik.
Yazları tarlada hep birlikte çalışıyoruz.
Kışın da kağıt toplayıp satıp geçimizi sağlıyoruz.
Maviş Eşme'nin kocası askerde.
Bizlerin yardımıyla geçiniyor.
Gördüğünüz gibi kaldığımız evlerin çoğunun camı kırık.
Üst katta ben 150 lira kira veriyorum.
Maviş Eşme ile üvey kardeşi ve eniştesini kaldığı birince kat için de 140 lira kira veriyorlar.
Maviş'in kirasını eniştesi karşılıyor.
İş veren yok, okur yazarımız yok.
Evimizde kömür yok.
Devlet yardım elini uzatmıyor." diye sitem etti.
