Güney Afrika'nın ilk siyah devlet başkanı Nelson Mandela, hayatını kaybetti.
95 yaşındaki devlet adamının ölüm haberi Güney Afrika Ulusal Televizyonu'ndan duyuruldu.
Güney Afrika'nın ilk siyah devlet başkanı Nelson Mandela, 95 yaşında hayatını kaybetti.
Mandela sağlık sorunları nedeniyle 2004 yılından beri halk önüne seyrek çıkıyordu ve bu nedenle zaman zaman öldüğü dedikoduları yayılıyordu.
Mandela'nın ölüm haberi Güney Afrika Ulusal Televizyonu tarafından açıklandı.
Nobel Barış Ödülü sahibi Mandela, Güney Afrika'da beyaz azınlığın yönetimine ve siyahlara uygulanan ayrımcılığa son verme hareketine öncülük etmişti.
27 yılını apartheid (ırk ayrımcılığı) rejiminde tutuklu geçiren Mandela 1990'da serbest bırakılmış ve 1994'te ülkenin ilk siyah başkanı seçilmişti.
Nelson Mandela Kimdir?
20. yüzyılın en tanınmış siyasal tutuklularından Nelson Rolihlahla Mandela 18 Temmuz 1918'de Güney Afrika'nın Transkei bölgesi, Thembu kabilesinde doğdu.
1937'de, Healdtown'a yerleşerek Fort Beaufort College'ta eğitimine devam etti.
Burada siyasi olaylara karıştığı ileri sürülerek okuldan uzaklaştırıldı.
1942'de Witwaterstrand Üniversitesi'nin hukuk bölümünü bitirerek avukatlık yapmaya başladı.
Ülkenin ilk siyah avukatı oldu.
1944'te ırk ayrımına karşı yerli halkın kurduğu Afrika Ulusal Kongresi'ne (ANC) katıldı.
1948 yılında kongrenin Gençlik Birliği'ne sekreter ve 1950'de başkan seçildi.
Mandela, rejimin ırkçı baskı politikasına karşı kitlesel mücadeleyi örgütleyenler arasında ilk sıralarda yer alıyordu.
ANC içinde yaptığı çalışmaların yanı sıra , Olivier Tambo ile avukatlık bürosu açtılar.
Güney Afrika'da siyahların açtığı bu avukatlık bürosu, kısa zamanda apartheid (ırkçılık) kanunlarının haksız yere birer suçlu haline getirdiği siyahların merkezi haline geldi.
Irkçılık karşıtlığına 27 yıl mahkumiyet
Mandela, 1961'de ANC ve Güney Afrika Komünist Partisi'nin (SACP) bazı üyeleriyle birlikte Umkhonto We Sizwe ( Ulusun Mızrağı ) adlı yeni bir örgüt kurdu.
Örgütün amacı, ırkçı rejime karşı örgütlenecek sabotaj eylemlerini temel alan silahlı mücadele yürütmekti.
Mandela'nın örgütün gelişmesi için çalışmak, Güney Afrika dışına yolculuklar yaparak uluslararası ilişkiler kurmak ve destek aramakla geçirdiği illegal çalışma dönemi 5 Ağustos 1962'de tutuklanmasıyla sona erdi.
Yasadışı grev çağrısı yapmak ve geçerli bir pasaporta sahip olmadan Güney Afrika dışına çıkmak suçlarından 5 yıl hapse mahkum edildi.
Mandela Robben Island adasında cezasını çekerken 1963'te polis ANC'nin yer altı merkezini tutukladı ve Umkhonto örgütüne ilişkin bir dizi belge, eylem planı vb ele geçirdi.
Mandela ve arkadaşları, açılan davanın sonunda "Güney Afrika hükümetini devirmek için gizli planlar yapmak" suçundan ömür boyu hapse mahkum edildiler.
O günden sonra Mandela, ırk ayrımına karşı mücadele eden Afrikalı siyahların sembolü oldu.
İlk siyah devlet başkanı
"Dünyanın en ünlü mahkumu" olarak anılan ve ırkçılığa karşı mücadelenin bütün dünyada yoğunlaşması üzerine adı duyulan Nelson Mandela, 11 Şubat 1990'da Cape Town'daki cezaevinden çıkarak, 27 yıl sonra özgürlüğüne kavuştu.
Nelson Mandela'nın başında bulunduğu Afrika Ulusal Kongresi'nin ırk ayrımına karşı uzun yıllar süren mücadelesi, 18 Mart 1992'de sonucunu verdi; siyahlara eşit vatandaşlık hakkı tanıyan ve Devlet Başkanı De Klerk tarafından planlanan anayasa değişikliği halkoylamasıyla kabul edildi.
"Mücadele benim hayatımdır.
Hayatımın sonuna kadar siyahların bağımsızlığı için mücadele edeceğim" diyen Nelson Mandela 10 Mayıs 1994'de Güney Afrika'nın ilk siyah Devlet Başkanı oldu.
1962'de Lenin Barış Ödülü, 1979'da Nehrü Ödülü, 1981'de Bruno Kreisky İnsan Hakları Ödülü, 1983'de UNESCO'nun Simon Bolivar Ödülü verildi.
15 Ekim 1993'te ise Frederik W. De Klerk ile beraber Nobel Barış Ödülü'nü aldı.
Ancak Türkiye Cumhuriyeti Hükümeti tarafından kendisine verilmesi kararlaştırılan 1992 yılı Atatürk Barış Ödülü'nü " Türk hükümetine yönelik insan hakları ihlali suçlamaları" nedeniyle kabul etmedi.
Mandela'nın 45 yıl önceki sözleri onun eşitlik ve özgürlük düşüncesini özetler nitelikte:
"Tüm insanların uyum içinde birlikte yaşadıkları ve eşit haklara sahip oldukları demokratik ve özgür bir toplum hayali hiç aklımdan çıkmıyor.
Uğrunda yaşadığım ideal bu ama gerekirse bunun için ölmeye de hazırım."