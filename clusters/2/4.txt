Güney Afrika'nın ilk siyah lideri Nelson Mandela, 95 yaşında hayatını kaybetti.
Mandela'nın ölümünü Güney Afrika Cumhurbaşkanı Jacob Zuma, "Ulusumuz en büyük evladını yitirdi" dedi.
95 yaşındaki Mandela, akciğer enfeksiyonu geçirmesi ve üç ay hastanede tedavi görmesinin ardından taburcu edilmişti.
Mandela'nın tedavisine evinde devam ediliyordu.
Nelson Mandela 1990'lı yıllarda Güney Afrika'nın ırkçılığa dayalı apartheid yönetiminden normalleşmeye geçiş sürecine öncülük etmişti.
Nelson Mandela, bu mücadelesinde 27 yıl hapis yatmıştı.
Nobel Barış Ödüllü Nelson Mandela, dünyanın en çok saygı duyulan devlet adamlarından biriydi.
2004 yılında cumhurbaşkanlığı görevinden ayrılmasından sonra kamuoyu önünde çok yer almamıştı.
Mandela'nın "huzur içinde aramızdan ayrıldığını" söyleyen Zuma, "Nelson Mandela'yı büyük yapan şey, onu insan yapan şeydi.
Onda gördüğümüz şey kendimizde aradığımızdır." diye konuştu.
Zuma, "Sevgili Güney Afrikalılar, Nelson Mandela bizi bir araya getirdi ve biz ona bir arada hoşça kal diyeceğiz." dedi.
Nelson Mandela'nın sağlık durumu hastaneden taburcu edilmesinden bu yana ciddiyetini koruyordu.
Mandela 1993 yılında Nobel Barış Ödülü almış ve 1994'te Güney Afrika'nın ilk siyah cumhurbaşkanı seçilmişti.
Mandela beş yıl cumhurbaşkanı olarak görev yapmasının ardından koltuğundan ayrılmıştı.
BBC muhabirlerinin aktardığına göre Mandela'nın naaşı Pretoria'da morga kaldırılacak, cenaze töreni de gelecek Cumartesi günü yapılacak.
Dünya liderleri, Güney Afrika'nın ilk siyah lideri Nelson Mandela'nın ölüm haberinden duydukları üzüntüyü dile getirdi.
ABD Başkanı Barack Obama, Mandela'nın ölüm haberinin ardından yaptığı açıklamada Güney Afrikalı liderin "evrensel ahlak yayını büküp yönünü adalete çevirdiğini" söyledi ve ekledi:.
"Her birimizin bu yeryüzünde zamanını paylaşacağı, dünyanın en etkili, en cesur ve en iyi insanlarından birini kaybettik.
O artık bize ait değil.
O asırlara ait."
İngiltere Başbakanı David Cameron da Mandela'nın ölümü için "Dünyada büyük bir ışık söndü" dedi.
Mandela'nın uzun yıllar üyesi olduğu Afrika Ulusal Kongresi, "Güney Afrika ve dünya alçak gönüllüğün, eşitliğin, adaletin ve barışın örnek büyük bir heykelini kaybetti.
Hayatı bize, açlığın ve yoksulluğun sona ermesi için gelişim ve ilerleme yolunda cesaret veriyor" mesajı verdi.
BM Genel Sekreteri Ban ki-Mun'un ölüm haberi üzerine yaptığı açıklamada şu ifadeler yer aldı: "Nelson Mandela, adalet için bir dev ve gerçekçi insani bir ilhamdı.
Dünyanın birçok kesimi, Mandela'nın insanlığın itibarı, eşitliği ve özgürlüğü için yürüttüğü mücadeleden etkilenmiştir.
Hayatlarımıza, çok kişisel yollarla dokundu.
Aynı zamanda, Birleşmiş Milletler'in değerleri ve amaçları için hiç kimse daha fazla uğraşmamıştır.
Nelson Mandela, inanır, hayal kurar ve adalet ile insanlık için beraber çalışırsak dünyamız ve her birimiz için neler yapılabileceğini gösterdi."
Mandela'nın ölüm haberinin duyulmasının ardından, Güney Afrikalı liderin öldüğü evin önünde, ellerinde Güney Afrika bayrakları, üzerilerinde de Afrika Ulusal Kongresi gömlekleri olan kalabalıklar toplandı.
Güney Afrika'nın efsanevi liderinin yaşam öyküsünü tıklayın bu linke tıklayarak okuyabilirsiniz.