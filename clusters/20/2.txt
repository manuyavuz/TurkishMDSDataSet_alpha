2 aylık bebeğini 9 gün boyunca evde yalnız bıraktı, "Öleceğini düşünmedim" dedi.
Gölcük'te, küçücük bebeğini evde bırakarak bayram tatiline giden ve ölümüne neden olan öğretmen anne, ilk ifadesinde bunları söyledi.
İşte o şaşırtıcı ifadeler.
"Ailemin yanına bebekle gidersem beni öldürürlerdi.
Hatay'a gidip hemen dönerim dedim.
Bebeğimin öleceğini düşünmedim." Bu ifadeler, 9 günlük bayram tatiline giderken evde yalnız bıraktığı 2 aylık bebeğinin ölümüne neden olmakla suçlanan öğretmen anneye ait.
Genç kadının savcılıkta verdiği ifadeye Hürriyet gazetesi ulaştı.
Öğretmen anne, ifadesinde, ilk evliliğini bitirdikten sonra ailesinin yeniden evlenmesine karşı çıktığını, bu yüzden hamile olduğunu onlara anlatamadığını söyledi.
Anne, "Uzun süre yanlarına gidemediğim için ailem baskı yapıyordu, Hatay'a bu yüzden gittim" dedi, şunları söyledi: "Bebeğimi kimseye bırakamayacağıma karar verdim.
'Birkaç gün Hatay'da kalıp hemen eve dönerim' diye düşündüm.
Hatay'a gideceğim gün oğluma iki biberon mama yaptım.
Altını değiştirip beşiğine bıraktım.
Üşümesin diye üstünü örttüm.
Karnı acıksa dahi ağlar ağlar yeniden uyur diye düşündüm.
Sonuçta ailemin yanına oğlumla gitseydim beni öldürebilirlerdi.
Bebeği evde bırakmayı göze almak zorundaydım."
Bayram tatilinin sonuna kadar Hatay'da kalmayı planlamıyordu ama 9 gün boyunca oradaydı.
Anne şunları anlattı: "Ailemle bayram tatilinin sonuna kadar kalmayı düşünmüyordum.
Ama uzun süredir beni görmedikleri için bırakmıyorlardı.
Bebeğim için iyice telaşlanıyordum artık.
Ama öldüğünü hiç düşünemedim.
Bayram bittikten sonra hemen yola çıktım ve Gölcük'teki evime geldim.
Kapıyı açar açmaz oğluma mama yapmak için mutfağa girdim.
Hemen mamayı hazırladım.
Beşiğinde hareketsiz yatıyordu.
Kucağıma aldım biberonu ağzına soktuğumda hiç tepki vermediğini görünce hemen hastaneye getirdim.
Burada öldüğünü söylediler."
Olayın ortaya çıkmasının ardından genç kadın tutuklandı.
Tatil için gittiği Hatay'daki ailesinin evindeyse sessizlik hakim.
Babası da onun gibi öğretmendi.
Ailenin komşularıyla ilişkisi yok denecek kadar azdı.
Olayı duyan öğrenci velileri de şoke oldu.
Genç öğretmen hakkında, okul yönetimine birkaç kez şikayet gittiği ortaya çıktı.
Olayla ilgili başlatılan soruşturma sürüyor.
Bebeğin Gölcük'te Necati Çelik Devlet Hastanesi'nde dünyaya geldiği belirlendi.
Annesinin hastane kayıtlarına babasının ismini yazdırmadığı ortaya çıktı.
Aile Bakanı Fatma Şahin de olayı "kabul edilebilir değil" diye yorumladı.
Bakanlığının inceleme yaptığını, annenin psikolojisinin mercek altına alındığını açıkladı.
Bebeğin cenazesi halen Gölcük Necati Çelik Devlet Hastanesi morgunda bekletiliyor.
Cenazeyi almak için henüz kimse başvuruda bulunmadı.
Kesin ölüm nedeni ise Adli Tıp Kurumu'nun inceleme raporuyla açıklık kazanacak.
