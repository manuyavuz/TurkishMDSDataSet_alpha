Gölcük'te bayram tatiline giderken evde yalnız bıraktığı iki aylık bebeğinin açlık ve susuzluktan ölmesine neden olan anne Seçil M.D.'nin ifadesi de kan dondurdu: "Hatay'a gitmeden iki biberon mama yedirdim.
Acıkınca ağlar ağlar uyur dedim."
Türkiye'nin gündemine oturan, tatile giderken 9 gün boyunca evde bıraktığı 2 aylık bebeğinin ölümüne sebep olan öğretmen 34 yaşındaki Seçil M.D., Gölcük Cumhuriyet Savcılığı'nda pişmanlık gözyaşları döktü.
Psikolojik tedavi görmediğini söyleyen genç kadın, ifadesinde şunları anlattı: 
"İlk evliliğimi sorunlu bitirdikten sonra ailem yeniden evlenmeme karşı çıkıyordu.
Polis olan sevgilimle yaşadığımız birliktelikten sonra hamile kaldım.
Uzun süre bebeği doğurup doğurmamak arasında kaldım.
Aileme durumu nasıl anlatacağımı düşündüm.
Çok korkuyordum.
Buna rağmen oğlumu dünyaya getirmeye karar verdim.
Uzun süre Hatay'da yaşayan ailemin yanına gitmemek için mazeret uydurdum.
Karnım iyice büyüdükten sonra adeta eve kapandım.
Doğum sonrası bebeğime sorunsuz baktım.
Ailem, özellikle annem uzun bayram tatilini Hatay'da geçirmem için bana sürekli baskı yapıyordu.
Bebeğimi kimseye bırakamayacağıma karar verdim.
'Birkaç gün Hatay'da kalıp eve dönerim' diye düşündüm."  
"Hatay'a gideceğim gün oğluma iki biberon mama yaptım.
Mamayı birkaç saat arayla yedirdim.
Altını değiştirip beşiğine bıraktım.
Üşümesin diye üstünü iyice örttüm.
Evden çıkarken uyuyordu.
Karnı acıksa dahi ağlar ağlar yeniden uyur diye düşündüm.
Sonuçta ailemin yanına oğlumla gitseydim beni öldürebilirlerdi.
Bebeği evde bırakmayı göze almak zorundaydım.
Bebeğime birşey olmaması için dua ettim." 
"Hatay'dayken aklım hep bebeğimdeydi.
Ailemle bayram tatilinin sonuna kadar kalmayı düşünmüyordum.
Ama uzun süredir beni görmedikleri için bırakmıyorlardı.
Bebeğim için iyice telaşlanıyordum artık.
Ama öldüğünü hiç düşünemedim.
Bayram bittikten sonra hemen yola çıktım ve Gölcük'teki evime geldim.
Kapıyı açar açmaz oğluma mama yapmak için mutfağa girdim.
Mamayı hazırladım.
Beşiğinde hareketsiz yatıyordu.
Kucağıma aldım biberonu ağzına soktuğumda hiç tepki vermediğini görünce hastaneye getirdim.
Öldüğünü söylediler."
SEÇİL M.D.'nin yalnız bıraktığı evde ölen 2 aylık Berk bebeğin 35 haftalıkken prematüre doğduğu ve 19 gün kaldığı küvezde hayata tutunduğu ortaya çıktı.
Türkiye'nin konuştuğu olayla ilgili çarpıcı detaylara ulaşan savcılık, sınıf öğretmeni Seçil M.D. hakkında cinayet suçlamasıyla tutuklama talebinde bulundu.
Mahkeme, bu talebi yerinde gördü.
SORUŞTURMA dosyasında yer alan bilgilere göre Seçil M.D., oğlu Berk'i 27 Ağustos'ta Gölcük Necati Çelik Devlet Hastanesi'nde dünyaya getirdi.
Ancak 35 haftalık prematüre doğan Berk, solunum yetmezliği nedeniyle Gebze'de bulunan özel bir hastaneye sevk edildi.
ve 19 gün küvözde kaldı.
Genç kadın oğlunun doğduğu hastanede ve tedavi gördüğü hastanede baba ismini kayıt bilgilerine eklemedi.
Seçil M.D., savcılıkta, bebeğini zaman zaman Hale isminde bir arkadaşına bıraktığını anlattı.
Ancak polis, Seçil M.D.'nin, Hale isminde arkadaşının olmadığını belirledi.
BEBEĞİN babası olduğu ileri sürülen polis O.D. ise emniyet yetkililerine, Seçil M.D. ile evlenmek istediğini, genç öğretmeni ailesiyle tanıştırdığını ancak ailesinin evliliğe karşı çıkması üzerine 8 ay önce ilişkiyi bitirdiklerini anlattı.
O.D.'nin genç kadının hamile kalıp doğum yaptığını bilmediği de söyledi.
GÖLCÜK Rheinland Pflaz İlkokulu'nda sınıf öğretmenliği yapan Seçil M.D.'nin eski eşinin astsubay olduğu ve halen yurtdışında görev yaptığı tespit edilirken, genç kadından şiddetli geçimsizlik nedeniyle 2011'de boşandığı öğrenildi.
Genç kadının Gölcük'te görev yaptığı okullarda 3 kez uyarı aldığı da polisin araştırmasıyla ortaya çıktı.
Velilerin, çocuklara karşı asabi tavırları ve giyimi nedeniyle Seçil M.D.'yi sık sık okul yönetimine şikâyet ettikleri öğrenildi.
İÇİŞLERİ Bakanı Muammer Güler, Seçil M.D.'nin bebeğinin babasının polis memuru olduğu iddiasıyla ilgili gazetecilerin soruları üzerine şunları söyledi: "Babasının çocuğu sahiplenemeyişi ayrı bir konudur.
Eşinin statüsü itibariyle bizi ilgilendiren bir şey varsa yaparız.
Burada sıfatı da artık önemli değil.
Bu bir aile faciasıdır."
AİLE ve Sosyal Politikalar Bakanı Fatma Şahin, anne Seçil M.D.'nin ihmali sonucu 2 aylık bebeğin öldüğü iddiasıyla ilgili şunları söyledi: "Talimatı verdim, bakanlık olarak incelememizi yapacağız.
Annenin psikolojisi açısından da bu incelememiz önemli." Şahin, olayın araştırılması için Ankara'dan bir ekibin Gölcük'e gitmesi talimatını da verdi.
