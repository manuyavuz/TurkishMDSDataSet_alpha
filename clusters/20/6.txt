Öğretmen, 2 aylık bebeğini evde bırakıp 9 günlük tatile çıktı.
Talihsiz bebek açlık ve susuzluktan öldü.
Kocaeli'nin Gölcük İlçesi'ndeki bir ilkokulda sınıf öğretmenliği yapan 34 yaşındaki Seçil M.D., iddiaya göre 2 aylık erkek bebeğini evde tek başına bıraktıktan sonra 9 günlük bayram tatilini geçirmek üzere memleketi Adana'ya gitti.
Tatil dönüşü, açlık ve susuzluktan ölen bebeğini hareketsiz olduğu gerekçesiyle Gölcük Necati Çelik Devlet Hastanesi'ne getiren öğretmen D., doktorların durumu polise bildirmesi üzerine gözaltına alındı.
Seçil M.D., sevk edildiği mahkeme tarafından tutuklandı.
Gölcük'teki bir ilkokulda sınıf öğretmeni olarak görev yapan Seçil M.D., iddiaya göre, 2 ay önce gayrimeşru erkek bebeği dünyaya getirdi.
Yine Seçil iddiaya göre M.D., Kurban Bayramı tatili öncesi erkek bebeğini evde yalnız bırakarak 9 günlüğüne Adana'daki yakınlarının yanına tatile gitti.
9 günlük bayram tatili sırasında tek başına evde bırakılan bebek, açlık ve susuzluktan öldü.
Pazar günü Adana'dan Gölcük'e gelen Seçil M.D. ölen bebeğinin karnını doyurmak istedi.
Doğanay, bebeğin hareket etmediğini fark edince onu Gölcük Necati Çelik Devlet Hastanesi'ne götürdü.
Bebeğin getirilmeden en az 3 gün önce ölmüş olduğunu belirleyen doktorlar hemen polise haber verdi.
Hastanede yapılan ön otopside, bebeğin açlık ve susuzluğa bağlı yaşamını yitirdiği belirlendi.
Bebeğin cesedi, kesin ölüm nedeninin belirleneceği otopsinin yapılması için İstanbul Adli Tıp Kurumu'na gönderildi.
Polis ekiplerince dün gece gözaltına alınan öğretmen Seçil M.D., çelişkili ifadeler verdi.
Seçil M.D.'nin poliste verdiği ifadesinde, bebeği karnını doyurduktan sonra evde bırakıp tatil için Adana'ya gittiğini anlatırken, "Tatili sonunda eve geldiğimde bebeğe mama yedirmeye çalıştım.
Yemeyince de Devlet Hastanesi'ne götürdüm.
Burada öldüğünü söylediler.
Daha sonra da polise haber verdiler" dedi.
Apartman görevlisi Mehmet Kaya, polislerin gelmesi üzerine öğrendiğini belirterek, "Her gün temizlik yapıyor ve dairelerin iki kez kapılarını çalıyorum.
Öğretmen hanımı bazen sabahları görüyordum.
Hiç bebek ağlama sesi de duymadım.
Herhangi bir sorunu olup olmadığını da bilmiyorum.
Evinde bir ara bir bayan daha kalıyordu.
Bebeğini ölüme terk ettiğini şimdi öğrendik" diye konuştu.
Öğretmen Seçil M.D.'nin apartman komşularından Necla Öztekin de "Kendisini tanımıyorum.
1-2 kez gördüm.
Eve geldiğinde hemen kapıyı örtüyordu.
Merhabalaşmadık bile.
Ağlama sesi de duymadım.
Bayramın 1 ve 2'nci günü binada kötü koku oluşmaya başlamıştı" dedi.
Kurban Bayram tatilini şehir dışında geçirdiklerini söyleyen diğer komşusu Elif Çolak da Doğanay'ı tanımadığını anlatırken, "Bir öğretmen bunu nasıl yapabilir inanamıyorum.
2 aylık bir bebeğe kıyılmaz" dedi, büyük bir şaşkınlık içinde olduğunu belirtti.
Bu arada Hürriyet Gazetesi kadının ifadesine ulaştı.
Buna göre Cumhuriyet Savcılığı'nda pişmanlık gözyaşyarı dökerek ifade veren Seçil M.D., herhangi bir psikolojik tedavi görmediğini söyledi.
Bebeğinin ölümüne neden olduğu için büyük pişmanlık duyduğunu söyleyen genç kadın yaşadıklarını şöyle anlattı: "İlk evliliğimi sorunlu bitirdikten sonra ailem yeniden evlenmeme karşı çıkıyordu.
Polis olan sevgilimden hamile kaldım.
Hamile olduğumu çok geç öğrendim.
Uzun süre bebeği doğurup doğurmamak arasında kaldım.
Aileme durumu nasıl anlatacağımı düşündüm.
Çok korkuyordum.
Buna rağmen oğlumu dünyaya getirmeye karar verdim.
Uzun süre Hatay'da yaşayan ailemin yanına gitmemek için mazeret uydurdum.
Karnım iyice büyüdükten sonra adeta eve kapandım.
Doğum sonrası bebeğime sorunsuz baktım.
Ailem, özellikle annem uzun bayram tatilini Hatay'da geçirmem için bana sürekli baskı yapıyordu.
Bebeğimi kimseye bırakamayacağıma karar verdim.
'Birkaç gün Hatay'da kalıp hemen eve dönerim' diye düşündüm.
Hatay'a gideceğim gün oğluma iki biberon mama yaptım.
Mamayı birkaç saat arayla yedirdim.
Altını değiştirip beşiğine bıraktım.
Üşümesin diye üstünü iyice örttüm.
Evden çıkarken uyuyordu.
Karnı acıksa dahi ağlar ağlar yeniden uyur diye düşündüm.
Sonuçta ailemin yanına oğlumla gitseydim beni öldürebilirlerdi.
Bebeği evde bırakmayı göze almak zorundaydım.
Kapıyı kilitledikten sonra evden çıktım.
Bebeğime bir şey olmaması için dua ettim.
Hatay'a gittiğimde aklım hep bebeğimdeydi.
Ailemle bayram tatilinin sonuna kadar kalmayı düşünmüyordum.
Ama uzun süredir beni görmedikleri için bırakmıyorlardı.
Bebeğim için iyice telaşlanıyordum artık.
Ama öldüğünü hiç düşünemedim.
Bayram bittikten sonra hemen yola çıktım ve Gölcük'teki evime geldim.
Kapıyı açar açmaz oğluma mama yapmak için mutfağa girdim.
Hemen mamayı hazırladım.
Beşiğinde hareketsiz yatıyordu.
Kucağıma aldım biberonu ağzına soktuğumda hiç tepki vermediğini görünce hemen hastaneye getirdim.
Burada öldüğünü söylediler.
Daha sonra polisler beni gözaltına aldı."
Aile ve Sosyal Politikalar Bakanı Fatma Şahin, annenin ihmali sonucu 2 aylık bebeğin yaşamını yitirdiği iddiasıyla ilgili inceleme başlattıklarını söyledi.
