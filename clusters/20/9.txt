KOCAELİ'nin Gölcük İlçesi'ndeki bir ilkokulda sınıf öğretmenliği yapan 34 yaşındaki SMD, iddiaya göre 2 aylık erkek bebeğini evde tek başına bıraktıktan sonra 9 günlük bayram tatilini geçirmek üzere memleketi Adana'ya gitti.
Tatil dönüşü, açlık ve susuzluktan ölen bebeğini hareketsiz olduğu gerekçesiyle Gölcük Necati Çelik Devlet Hastanesi'ne getiren öğretmen D., doktorların durumu polise bildirmesi üzerine gözaltına alındı.
SMD, sevk edildiği mahkeme tarafından tutuklandı.
Gölcük'teki bir ilkokulda sınıf öğretmeni olarak görev yapan SMD, iddiaya göre, Adana'da bir polis memuru ile ilişkiye girdi.
Bu ilişkiden iki ay önce erkek bebeği dünyaya gelen SMD, iddiaya göre Kurban Bayramı tatili öncesi erkek bebeğini evde yalnız bırakarak 9 günlüğüne Adana'daki yakınlarının yanına tatile gitti.
9 günlük bayram tatili sırasında tek başına evde bırakılan bebek, açlık ve susuzluktan öldü.
Geçen pazar günü Adana'dan Gölcük'e gelen SMD, iddiaya göre ölen bebeğinin karnını doyurmak istedi.
D., bebeğin hareket etmediğini fark edince onu Gölcük Necati Çelik Devlet Hastanesi'ne götürdü.
Bebeğin getirilmeden en az 3 gün önce ölmüş olduğunu belirleyen doktorlar hemen polise haber verdi.
Hastanede yapılan ön otopside, bebeğin açlık ve susuzluğa bağlı yaşamını yitirdiği belirlendi.
Bebeğin cesedi, kesin ölüm nedeninin belirleneceği otopsinin yapılması için İstanbul Adli Tıp Kurumu'na gönderildi.
Polis ekiplerince dün gece gözaltına alınan öğretmen SMD, çelişkili ifadeler verdi.
SMD'nin poliste verdiği ifadesinde, bebeği karnını doyurduktan sonra evde bırakıp tatil için Adana'ya gittiğini anlatırken, "Tatili sonunda eve geldiğimde bebeğe mama yedirmeye çalıştım.
Yemeyince de Devlet Hastanesi'ne götürdüm.
Burada öldüğünü söylediler.
Daha sonra da polise haber verdiler" dedi.
Apartman görevlisi Mehmet K., polislerin gelmesi üzerine öğrendiğini belirterek, "Her gün temizlik yapıyor ve dairelerin iki kez kapılarını çalıyorum.
Öğretmen hanımı bazen sabahları görüyordum.
Hiç bebek ağlama sesi de duymadım.
Herhangi bir sorunu olup olmadığını da bilmiyorum.
Evinde bir ara bir bayan daha kalıyordu.
Bebeğini ölüme terk ettiğini şimdi öğrendik" diye konuştu.
Öğretmen SMD'nin apartman komşularından N.Ö. de "Kendisini tanımıyorum.
1-2 kez gördüm.
Eve geldiğinde hemen kapıyı örtüyordu.
Merhabalaşmadık bile.
Ağlama sesi de duymadım.
Bayramın 1 ve 2'nci günü binada kötü koku oluşmaya başlamıştı" dedi.
Kurban Bayram tatilini şehir dışında geçirdiklerini söyleyen diğer komşusu Elif Ç. de D.'yi tanımadığını anlatırken, "Bir öğretmen bunu nasıl yapabilir inanamıyorum.
2 aylık bir bebeğe kıyılmaz" dedi, büyük bir şaşkınlık içinde olduğunu belirtti.
Öğretmen SMD'nin bugün okula gelmediğini söyleyen Okul Müdürü ise "Okulumuza bu yıl başka bir okuldan geldi.
Bugün okula gelmeyince cep telefonuyla kendisini aradık.
Ancak, ulaşamadık.
Öğrenci velileri de bize sorunca gelmediğini söyledik.
Olay hakkında hiçbir bilgim yok" dedi.
Dün akşam gözaltına alınan SMD poliste verdiği ifadesinin ardından sevk edildiği Gölcük Adliyesi'nde nöbetçi mahkeme tarafından tutuklandı.
SMD'nin daha önce evlenip boşandığı öğrenilirken, bebeğin babası olduğu öne sürülen bir polis memurunun kimliği ile ilgili açıklama yapılmadı.
