Asgari Ücret Tespit Komisyonu, 2014'te geçerli olacak asgari ücreti belirledi.
Asgari ücrette 16 yaş sınırlandırması kaldırılarak tek asgari ücret açıklandı.
Asgari ücret yüzde 5+6 artışla, 2014′ün ilk yarısında net asgari ücret 846 lira, ikinci yarısında ise 891 lira olacak.
Türk lirasının 2013 yılında dolar karşısında yüzde 20, euro karşısında ise yüzde 26 değer yitirmesi dikkate alındığında asgari ücretlinin zam için 'sembolik' ifadesini kullanmak mümkün.
Asgari ücret Temmuz ayında 321 euro iken bugünkü kur ile 272 euroya denk geliyor.
Zam sonrasında ise kur aynı seviyede kaldığı takdirde  286 euro olacak.
Yani yapılan zam sadece 6 euro.
Türkiye 286 euroluk asgari ücret ile birçok Avrupa ülkesinin de gerisinde kalıyor.
Asgari ücret Portekiz'de 566, Yunanistan'da 684, Malta'da 697, İspanya'da 753, Slovenya'da 784, İngiltere'de 1.264, Fransa'da 1.430, İrlanda'da 1.462, Hollanda'da 1.469, Belçika'da 1.502 ve Lüksemburg'da 1.874 euro.
AB'de Almanya, Avusturya, İtalya, İsveç, Finlandiya ve Danimarka'da ise asgari ücret uygulaması bulunmuyor.
CHP Balıkesir Milletvekili Namık Havutça bugün açıklanan asgari ücret zammını değerlendirdi.
Zammın beklenenin çok altında olduğuna dikkat çeken Havutça, "AKP Hükümetinden 2013'ün son, 2014'ün ilk zulmü asgari ücretle çalışan emekçiye geldi" dedi.
Havutça, asgari ücretli emekçisinin öğününe 50 kuruşluk zam yapılmasının hiç savunulur yanı olmadığını belirterek, TBMM komisyonlarında bekletilen kanun teklifinin asgari ücretlileri rahatlatacak büyük bir fırsat olduğunu, AKP'nin yasal düzenleme için Meclis'e getireceği kanun taslağı ile birlikte bu teklifin de değerlendirilmesi gerektiğini söyledi.
Havutça şunları söyledi: "AKP hükümetinden 2013'ün son kazığı 2014'ün ilk zulmü asgari ücretle çalışan emekçiye geldi.
Açıklanan zam oranlarının emekçilerin beklediğinin de altında.
İlk altı ay için artış 43 lira, ikinci altı ayda da bir önceki altı aylık artışa göre 45 lira.
Öğün hesabı yapsanız zulmü, insafsızlığı görürsünüz.
Bir asgari ücretlinin öğün başına kazandığı parayı 8 lira 90 kuruştan 9 lira 40 kuruşa çıkaran AKP hükümeti 50 kuruşluk zam ile kendini halkın soracağı hesaptan kurtaramaz.
Bir ayakkabı kutusunun maliyetinin de altında zam alan asgari ücretlimiz bu zammın hesabını da AKP hükümetinden soracaktır."
