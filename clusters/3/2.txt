Rusya Federasyonu'na bağlı Tataristan'ın başkenti Kazan'da düşen yolcu uçağında 6'sı mürettebat toplam 50 yolcunun tamamı hayatını kaybetti.
Tataristan Cumhurbaşkanı Rüstem Minnihanov'un oğlu Irek Minnihanov ve Tataristan Güvenlik Servisi Başkanı Aleksander Antonov'un da ölenler arasında olduğu belirtildi.
Tataristan Başbakan Yardımcısı Yuri Kamaltinov, Irek'in öldüğünü teyit ederken, kaza sonrası cesetlerin kimlik tespiti ve kara kutunun bulunması için çalışmaların sürdüğünü belirtti.
Moskova'dan gelen Boeing-737 tip yolcu uçağı birkaç kez denemenin ardından iniş yaparken yakıt deposu patlamış, alev alan uçak yanarak düşmüştü.
Rusya hava kontrol servisinden yapılan açıklamada hava şartlarının olumsuz olmadığı kaydedildi.
Açıklamada, "Uçağın iniş pisti çok temizdi.
Görüş mesafesi 5 bin metreyi buluyordu.
En iyi hava durumlarından biri olduğunu söyleyebiliriz." denildi.
Pilotların hava koşulları nedeni ile iniş zorluğu yaşamadığı belirtilen açıklamada, "Biz kaza ile ilgili son raporu bekliyoruz." ifadelerine yer verildi.
Rusya Acil Durum Bakanlığı ise kazanın pilotaj hatası ya da teknik nedenlerden düşmüş olabileceği üzerinde durulduğunu belirtti.
Rusya Federal Ulaşım Ajansı Rosaviatsiya'ya göre pilot iniş için ikinci denemesinde kontrolü kaybederek zemine çarptı.
Olayla ilgili geniş çaplı inceleme başlatılırken, Soruşturma Komisyonu Başkanı Aleksandr Bastrikin Kazan'a gitti.
Kazada yaşamını yitirenlerin yakınlarına Sogaz sigorta şirketi 2 milyon ruble (61 bin 360 dolar) ödeme yapacak.
Öte yandan Tataristan'da kazanın ardından yas ilan edildi.
Rusya'ya bağlı Tataristan Cumhuriyeti'nin başkenti Kazan Uluslararası Havalimanı'nda düşen ve 50 kişinin ölümüne neden olan uçağın daha önce 2 kez kaza atlattığı ortaya çıktı.
İnterfaks haber ajansına konuşan bir güvenlik görevlisi, 26 Kasım 2012'de VQBBN numaralı ve Boeing-737 tip düşen uçağın teknik arıza nedeniyle Kazan havalimanına acil iniş yapmak zorunda kaldığına işaret etti.
O sırada uçakta 78 kişi bulunuyordu.
İtar-Tass ajansına göre, uçak 12 yıl önce Brezilya'da da iniş sırasında ufak bir kaza yaşamış.
112 kişinin bulunduğu uçağın kötü hava koşullarında piste sert şekilde dokunduğu iddia edildi.
Kazada uçağın sol kanadında ufak kırılmanın olduğu ve 1,7 kilometre gittikten sonra durabildiği kaydedildi.
Kazanın ardından AWAS havayolu şirketine satılan uçak, daha sonra Doğu Avrupalı havayolu şirketlerine satıldı.
Uçağı 2008'te Tataristan Havayolları satın aldı.
18 Kasım'da Tataristan'da yas günü ilan edildi.
Rusya Devlet Başkanı Vladimir Putin, Tataristan Cumhurbaşkanı Rustam Minnihanov'u telefonla arayarak kazada ölen oğlu İrek için başsağlığı taziyesinde bulundu.
Kazan havalimanına akın eden ölen yolcuların akraba ve yakınları gözyaşlarına boğuldu.
