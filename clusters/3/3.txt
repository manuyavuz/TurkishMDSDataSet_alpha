Tataristan Cumhuriyeti'nin başkenti Kazan'da meydana gelen uçak kazasında aralarında Tataristan Cumhurbaşkanı Rüstem Minnehanov'un oğlu ve Rus istihbarat servisinin Tataristan sorumlusunun da bulunduğu 50 kişi hayatını kaybetti.
Rusya'da Tataristan Havayolları'na ait U-363 nolu Moskova-Kazan seferini yapan Boeing-737 tipi uçak, Kazan Havalimanı'na iniş yaptığı sırada ani irtifa kaybetmesi sonucu yere çarparak alev aldı.
Uçakta bulunan 6'sı kabin ekibi, toplam 50 kişi yaşamını yitirdi.
Rus makamları, düşen uçakta bulunan yolcuların isim listesini yayınladı.
Listede Tataristan Devlet Başkanı Rüstem Minnehanov'un oğlu İrek Minnehanov'un da ismi yer aldı.
Konuyla ilgili yazılı açıklama yapan Tataristan Başbakan Yardımcısı Yuriy Kamaltınov, İrek Minnehanov'un da uçakta bulunduğunu doğruladı.
Ayrıca kazada ölenler arasında Rus istihbarat servisi FSB'nin Tataristan sorumlusu Aleksander Antonov'un da olduğu belirtildi.
Domodedovo Havaalanı'ndan kalkan uçağın pilotaj hatası nedeniyle düştüğü ihtimali üzerinde durulurken, resmi açıklamının incelemelerden sonra yapılacağı kaydedildi.
Rusya Devlet Başkanı Vladimir Putin başsağlığı mesajı yayınlarken, kazayla ilgili soruşturma komitesi kurularak, kendisine en kısa zamanda rapor verilmesini istedi.
Bu arada Tataristan'da kazanın ardından yas ilan edildi.
350 Acil Durum Bakanlığı görevlisinin çalıştığı olay yerinden servis edilen fotoğraflarda uçağın parçalandığı görüldü.
Domodedovo Havaalanı'na asılan yolcu listesinde yakınlarının ismini görenler ise gözyaşlarına boğuldu.
Bu arada kazada yaşamını yitirenlerin yakınlarına Sogaz Şirketi tarafından 2 milyon Ruble (61 bin 360 dolar) ödeme yapılacağı açıklandı.
Ocak ayında Rusya'da meydana gelen uçak kazasında 5 kişi ölmüş, 43 kişi de yaralanmıştı.
