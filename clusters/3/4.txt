Rusya'ya bağlı Tataristan'ın başkenti Kazan'da havaalanına çakılan yolcu uçağından kurtulan olmadı.
Boeing 737, yolcu ve mürettebat toplam 50 kişiyi taşıyordu.
Rus yetkililer, Moskova'dan kalkan uçağın yerel saatle 19:20'de iniş esnasında teknik bir arıza ya da pilot hatasından dolayı parçalanarak infilak ettiğini söylüyor.
Tataristan Havayolları'na ait uçakta 44 yolcu ve altı mürettebat vardı.
Soruşturma heyetinden Vladimir Markin, Rossiya 24 televizyonunun sorularını yanıtlarken, düşük kaliteli akaryakıt ya da kötü hava koşullarının faciada rolü olup olmadığının araştırıldığını söyledi.
Resmi yolcu listesine göre ölenler arasında Rusya'ya bağlı Tataristan Cumhuriyeti'nin hükümet başkanının oğlu Aleksander Antonov da var.
Ölen yolculardan ikisinin de çocuk olduğu açıklandı.
Interfaks haber ajansı, Rusya Federasyonu Başkanı Vladimir Putin'in ölenlerin yakınlarına taziye mesajı gönderdiğini bildiriyor.
Havaalanından bildiren muhabirler uçak çakılmadan önce 47 yaşındaki pilot Rustem Salikov'un birkaç defa başarısız inme denemesinde bulunduğunu belirtiyorlar.
Rusya medyası, pilotun teknik nedenlerden dolayı inemediğini söylediğini bildiriyor.
Tataristan gazetelerinin alıntıladığı Rus yetkililere göre uçak, 1990 yılından bu yana işletimdeydi.
Kaza ertesinde Kazan havaalanı seferlere kapatıldı ve Pazartesi öğleden sonraya dek kapalı kalması bekleniyor.
