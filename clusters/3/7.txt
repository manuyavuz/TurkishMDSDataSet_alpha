Moskova'ya giden yolcu uçağı inişe geçtiği sırada alev aldı.
Moskova'dan kalkan 363 sefer sayılı Tataristan Havayolları'na ait Boeing 737 tipi yolcu uçağı Moskova saatiyle 19.25'de Kazan havalimanına iniş sırasında kaza geçirdi.
Rusya Acil Durumlar Bakanlığı'nın yaptığı açıklamaya göre, uçak iki kere iniş yapmaya çalıştı fakat başarısız oldu.
Kazadan sonra patlama meydana geldi.
Çıkan yangın itfaiyeler tarafından anında söndürüldü.
Uçakta 6'sı mürettebat 46'sı yolcu olmak üzere toplam 52 kişinin bulunduğu belirtilirken, Rus haber ajansları ilk belirlemelere göre kimsenin kurtulamadığını yazdı.
Uçakta çocuk yolcunun bulunmadığı belirtildi.
Rus haber ajansı Ria Novosti'de yer alan habere göre düşen uçakta Tataristan Devlet Başkanı'nın oğlu İrek Minnikhanov da hayatını kaybetti.Hayatını kaybedenler arasında Tataristan Federal Güvenlik Servisi Başkanı Aleksandr Antonov'un da olduğu açıklandı.
Rusya Devlet Başkanı Vladimir Putin ve Başbakan Dmitriy Medvedev, Tataristan'ın başkenti Kazan'da meydana gelen uçak kazasında ölenlerin yakınlarına başsağlığı diledi.
Kremlin Basın Sözcüsü Dmitriy Peskov, Putin'in uçak kazasında hayatını kaybedenlerin yakınlarına en derin başsağlığı dileklerini ilettiğini söyledi.
Putin'in, kazayla ilgili soruşturma komitesi kurularak, kendisine en kısa zamanda rapor verilmesini istediğini belirtti.
Başbakanlık Basın Danışmanı Natalya Timakova da Medvedev'in kazada ölenlerin ailelerine başsağlığı dilediğini kaydettiğini, Ulaştırma Bakanı Mihail Sakalov'u kazanın ayrıntılı raporunu hazırlamak üzere görevlendirdiğini bildirdi.
Bu arada Tataristan'da kaza nedeniyle yas ilan edildi.
Acil Durumlar Bakanlığı, olay yerinde 350 kişinin çalıştığını açıklayarak, kazayla ilgili tüm detayların en kısa sürede kamuoyuyla paylaşılacağını ifade etti.
Öte yandan kazada yaşamını yitirenlerin yakınlarına Sogaz sigorta şirketi tarafından 2 milyon ruble (yaklaşık 60 bin dolar) ödeme yapılacak.
Kazan Devlet Fonu ise ölenlerin yakınlarına birer milyon ruble (30 bin dolar) dağıtacak.
