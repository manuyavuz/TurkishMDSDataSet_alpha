Rusya'da Boeing tipi yolcu uçağı inişe geçtiği sırada düştü.
Uçaktaki 6'sı mürettebat 50 kişi hayatını kaybetti.
Rusya cumhuriyetlerinden Tataristan'ın başkenti Kazan'da bir yolcu uçağı iniş sırasında düştü.
Rusya Acil Durumlar Bakanlığı, uçakta bulunan 50 kişinin tümünün hayatını kaybettiğini açıkladı.
Rusya Acil Durumlar Bakanlığı'ndan yapılan açıklamada, Tataristan Havayollarına ait, Moskova-Kazan seferini yapan Boeing-737 tipi yolcu uçağının Kazan Havaalanı'na inişi sırasında düştüğü belirtildi.
Rus devlet haber ajanslarının bildirdiğine göre, Tataristan Havayollarına ait U-363 nolu Moskova-Kazan seferini yapan Boeing-737 tipi uçak, yerel saat ile 19.25'te Kazan Havalimanı'na iniş yaptığı sırada ani irtifa kaybetmesi sonucu yere çarparak alev aldı.
Moskova'nın Domodedovo Havaalanı'ndan kalkan uçağın Kazan Havalimanı'na iki denemede iniş yapamadığı, üçüncü denemede kazanın meydana geldiği kaydedildi.
Uçağın pilot hatası ya da teknik arıza nedeniyle düştüğü sanılıyor.
Olay yerinde arama kurtarma çalışmaları devam ediyor.
