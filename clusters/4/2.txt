Mardin'in Nusaybin İlçesi'nde dün gece sınırdaki mayınlı bölgeden kaçak olarak Türkiye'ye geçmeye çalışan 3 Suriyeli, Özel Harekat timlerinin 'dur' ihtarına uymayınca açtığı ateş sonucu öldü.
Olay dün saat 01.30 sıralarında Mardin'in Nusaybin İlçesi İpekyolu üzerindeki Yeniyol Köyü yakınlarında meydana geldi.
Görev değişimi yapan Özel Harekat timi Mardin'e giderken, Nusaybin - Kızıltepe karayolunun 9'uncu kilometresinde mayınlı araziden yasadışı yollardan sınırı geçmeye çalışan bir grubu farketti.
İddiaya göre, Özel Harekat timinden yapılan 'dur' ihtarına rağmen sınırı geçip İpekyolu'na çıkan ve Yeniyol Köyü'ne doğru kaçmaya çalışan 3 kişiye, zırhlı araçtan ateş açıldı.
Açılan ateş sonucu sınır ihlali yapan 3 Suriyeli olay yerinde öldü.
Olayla ilgili olarak Nusaybin Cumhuriyet Başsavcılığı'nca adli soruşturma başlatılılırken, bölgede güvenlik önlemleri arttırıldı.
Öldürülen 3 Suriyelinin cenazeleri ise yetkili Cumhuriyet Başsavcılığı'nın talimatı doğrultusunda Malatya Adli Tıp Kurumu'na gönderildi.
Olayla ilgili Mardin Valiliği'nden yapılan açıklama şöyle:
"Yasadışı yollardan sınırı geçmeye çalışan bir gruba, görev değişimi maksadıyla Nusaybin'den il merkezine intikal etmekte olan Polis Özel Harekat timi tarafından, Nusaybin - Kızıltepe yolunun 9'uncu ilometresinde müdahale edilmiş, olay esnasında Suriye uyruklu 3 şahıs hayatını kaybetmiştir.
Olayla ilgili olarak Nusaybin Cumhuriyet Başsavcılığı'nca adli soruşturma başlatılmıştır.
Sözkonusu cenazeler yetkili Cumhuriyet Başsavcılığı'nın talimatı doğrultusunda Malatya Adli Tıp Kurumu'na gönderilmiştir."