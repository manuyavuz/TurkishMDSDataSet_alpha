Hakkâri'nin Yüksekova ilçesinde gösteri yapmak isteyen gruba polisin müdahalesi sonucu çıkan olaylarda 2 kişi yaşamını yitirdi.
Ölüm haberinin duyulmasıyla ilçede tansiyon yükselirken, cenazalerin kaldırıldığı hastanenin içine elllerinde ağır silahlar olan polislerin girmesi olayları daha da büyüttü.
İstanbul'da ise Demokratik Öğrenci Dernekleri Federasyonu üyesi bir grup, Diyarbakır'da 6 Aralık 2009 tarihinde gerçekleştirilen eylemde hayatını kaybeden üniversite öğrencisi 23 yaşındaki Aydın Erdem için anma gerçekleştirdi.
Bu gösteriye de de tazyikli su ve TOMA'larla müdahale edildi.
Yüksekova'da İlçesi'nde, Mezopotamya Yakınlarını Kaybeden Ailelerle Yardımlaşma Dayanışma Derneği (MEYA-DER) üyelerinin, PKK'lılara ait mezarların tahrip edildiğini belirterek yaptığı basın açıklamasının ardından olaylar çıktı.
Polisle göstericiler arasında çıkan çatışmada 34 yaşındaki Veysel İşbilir ile 32 yaşındaki Mehmet Reşit İşbilir can verdi.
Ölüm haberinin duyulması üzerine de ölenlerin yakınları hastaneye akın etti.
Eli silahlı ve sivil giyimli polislerin hastane içine doluşması kalabalığın tepkisine neden oldu.
Çıkan arbedede polis koridolara gözyaşartıcı bomba atınca hastalar zorunlu olarak tahliye edildi.
Atılan taşlar ve polisin müdahalesi sırasında hastanenin camları da kırıldı.
Hakkari Valiliği'nden yapılan ilk açıklamada iki kişinin yaralı olarak hastaneye kaldırıldığı duyuruldu.
Valiliğin ikinci açıklamasında ise PKK'lıların mezarlığı için "Sözde BTÖ (Bölücü Terör Örgütü) şehitlikleri" ifadesi kullanıldı.
Açıklamada, saat 14.30'da yapılan gösteride bir grubun molotof kokteyli, el yapımı patlayıcı havai fişek ve silahla güvenlik kuvvetlerine saldırdığı ve özel timin devreye girdiği anlatılarak, "Güvenlik kuvvetleriyle çatışmaya giren ve hastaneye yaralı olarak kaldırılan Veysel İ.(34) ve Mehmet R. İ.(32) isimli şahıslar hayatını kaybetmiştir" denildi.
BDP Hakkari Milletvekili Esat Canan ise Radikal'e yaptığı açıklamada, protestocu grubun basın açıklamasının ardından polisle çatışma yaşandığını, bu sırada çarşıdaki dükkânlarından çıkan amca ve yeğen Veysel İşbilir ile Mehmet Reşit İşbilir'in çatışmanın ortasında kaldığını kaydetti.
Bu iki kişinin yaralandığını, yaralanmanın da polisin açtığı ateş sonucu olduğunu vurgulayan Canan, yaralıların hastaneye götürülürken yolda hayatını kaybettiğini ifade etti.
