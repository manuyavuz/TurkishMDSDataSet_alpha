Hakkari'nin Yüksekova ilçesinde PKK gerillalarının mezarlarının tahrip edilmesini protesto eden gruba polisin müdahalesi sonucu çıkan olaylarda Reşit İşbilir ve Veysel İşbilir silahla vurularak yaşamını yitirdi.
Hakkari Yüksekova'nın Orman Mahallesi'nde 8 PKK'liye ait mezarlığın defalarca polis olduğu iddia edilen kişilerce tahrip edilmesi, bayrakların direkten indirilerek yakılmasını protesto etmek amacıyla yürüyüş gerçekleştirildi.
Mezarlıkta bir araya gelen, aralarında BDP Yüksekova İlçe Başkanı Nail Durmaz, Yüksekova Belediye Başkanı Ercan Bora, BDP'li yöneticiler, belediye meclis üyeleri, İl Genel Meclis üyeleri, MEYADER, TUHAD-FED, KURDI-DER, Gever Kültür Sanat Derneği, Barış Anneleri İnisiyatifi, mahalle muhtarları ile binlerce yurttaş katıldı.
Mezarlıkta basın açıklaması yapan kitle ardından Orman ve Kışla mahallelerinden geçerek, Oslo Oteli önüne geldi.
Burada MEYADER Yüksekova yöneticilerinden İdris Kırkağaç açıklamada bulunarak, mezarlıkların tahrip edilmesine tepki gösterdi.
Basın açıklamasının bitmesinin ardından polis gruba uyarıda bulunmadan müdahale etti.
Polisin gaz bombası, tazyikli su ve plastik mermilerle müdahale ettiği grup, taş, molotofkokteyli ve havai fişeklerle karşılık verdi.
Çatışmalar Kışla ve Güngür mahalleleri ile Şemdinli yol güzergâhında devam etti.
Olaylarda Reşit İşbilir ve Veysel İşbilir isimli amca ve yeğen, DİHA'nın iddiasına göre polisin açtığı ateş sonucu yaşamını yitirdi.
Yuksekovahaber.com ise olayı, "şehir merkezinde çıkan olaylarda silahla vuruluan 2 yurttaşın yaşamını yitirdiği öğrenildi" şeklinde duyurdu.
Gazeteci Muzaffer Duru'nun evrensel'e verdiği bilgilere göre olay anında 5 dakikalık bir silah sesi duyuldu ve daha sonra 2 yaralı hastaneye getirildi.
Yüksekova Sanayi Bölgesi'nde demir kaynakçısı olarak çalıştığı öğrenilen amca ve yeğen Veysel ve Reşit İşbilir isimli yurttaşlar, hastanede yapılan müdahalelere rağmen kurtarılamadı.
Duru, yaşamını yitiren 2 kişinin kimin açtığı ateşle hayatını kaybettiği konusunda kesin bir bilginin bulunmadığını aktardı.
Olay sonrası yurttaşların yakınları hastaneye akın etti.
DİHA, görgü tanıklarına dayandırdığı haberinde morga kaldırılan 2 cenazeden Reşit İşbilir'in vücuduna iki kurşunun isabet ettiğini birinin sağ elinde diğerinin ise kalbinde olduğunu aktardı.
Cihan Haber Ajansı ise haberinde "Hayatını kaybeden 2 kişinin terör örgütü PKK'da kaydı olduğu, daha önce örgütün 'milis yapılanması'nda bulundukları öğrenildi" ifadesini kullanarak sanayide çalışan işçileri PKK'li yaptı!
Hastane önü özel harekat polisleri ve zırhlı araçlarla ablukaya alındı.
Polis ablukasında hastaneye gelen yaşamını yitiren amca-yeğenin akrabaları, polis tarafından engellenmeye çalışıldı.
Bu sırada polisin hastaneye gaz bombası atmasıyla hastanede bulunan hasta ve yurttaşlar yoğun şekilde etkilendi.
Duruma tepki gösteren yurttaşlar ile emniyet yetkilileri arasında uzun süreli tartışma yaşandı.
Yaşanan gerginlik sırasında hastaneye girmeye çalışan özel hareket polisleri acil servis bölümünün kapı ve pencerelerini silah dipçikleri ile kırarak hastane içine girdi.
Polisin daha sonra dağıldığı, hastane önünde yalnızca yurttaşların olduğu bildirildi.
Ancak DİHA Yüksekova Devlet Hastanesi önünde bekleyen İşbilir ailesi ve yurttaşlara, polisin ikinci kez müdahale ettiğini duyurdu.
DİHA'nın haberine göre Hastaneye girmeye çalışan yurttaşları ve İşbilir ailesinin fertlerini tartaklayan özel hareket polisleri hastane içinde ve etrafında bulunan yurttaşların üzerine gaz bombaları ile saldırdı.
Çok sayıda yurttaşın, gaz bulutu altında mahsur kaldığı hastaneye getirilen hastaların dahi içeri almayarak geri çevrildiği görüldü.
Hastaneyi ablukaya alan polis otopsi için morgda bekletilen Reşit İşbilir ve Veysel İşbilir'in cenazesini hastaneden yakınlarına dahi haber vermeden adeta kaçırdı.
Cenazelerin nereye götürüldüğüne dair İşbilir ailesine bilgi verilmedi.
Daha sonra kitlenin ısrarı üzerine cenazeler ailelere teslim edilerek, morga götürüldü.
Ardından cenazeler, Yüksekova Belediye Başkanı Ercan Bora, BDP yöneticiler, yaşamını yitirenlerin ailesi ve arkadaşları tarafından iki ambulans eşliğinde otopsi yapılmak üzere Van Bölge Araştırma Hastanesi'ne götürüldü.
Cenazelerin götürülmesinin ardından polisler hastanenin içine biber gazı atarak, kimsenin dışarı çıkmasına izin vermedi.
Dışarıda biriken yurttaşlara da gaz bombaları atan polisler, havaya defalarca ateş açtı.
Hastane önünde kısa bir açıklama yapan BDP Hakkari İl Eş Başkanı Rahmi Kurt, "MEYADER öncülüğünde mezarlıklara yapılan ziyaret sırasında çarşı merkezine gelen kitleye polisler tarafından saldırı düzenlendi.
Görgü tanıklarının anlattıklarına göre hedef gözetilerek de iki arkadaşımız şehit düşmüştür.
Hastaneye geldiğimizde polisler tarafından hastalara ve kalabalık kitleye gaz bombası ve plastik mermi ile tekrar müdahale ettiler.
Bizleri tartaklayarak gözümüzün önünde cenazeleri yerden sürükleyerek araçlara bindirdiler.
Savcılığa bildirmemize rağmen binlerce kişinin hastanede olduğu halde polis orantısız güç kullanılarak vatandaşlara gaz bombası ve plastik mermi ile müdahale ettiler" dedi.
Olayın ardından ilk resmi açıklamasını yapan Hakkari Valiliği 'olayların başlamasından bir saat sonra eylemcilerin '8-9 uzun namlulu silahla değişik mevkilerden TOMA araçlarına ateş etmeye başladıklarını' iddia ederek, zırhlı araçlarda zarar oluşunca polis özel hareket timlerinin devreye sokulduğunu açıkladı.
Hakkari Valiliği açıklamasında polisle çatışmaya girdiğini iddia ettiği Veysel İşbilir (34) ve Mehmet Reşit İşbilir'in (32) hayatlarını kaybettiğini söylerken 'kamu kuruluşlarınca düzenleme yapılan veya tahrip edilen herhangi bir mezarlık bulunmamaktadır' açıklamasında bulundu. 
Açıklamada olayla ilgili soruşturma başlatıldığı da açıklandı.
BDP Eş Genel Başkanı Selahattin Demirtaş'ın, Reşit ve Veysel İşbilir'in cenaze törenlerine katılmak için yarın Yüksekova'da olacağı bildirildi.
Demirtaş'ın yanı sıra çok sayıda BDP milletvekilinin de Hakkari'ye gitmesi bekleniyor.
Halkların Demokratik Partisi (HDP) ve Halkların Demokratik Kongresi (HDK)'nin de konuya ilişkin yarın İstanbul'da Galatasaray Lisesi önünde açıklama yapacağı duyuruldu.
Açıklama saat 16.00'da yapılacak.