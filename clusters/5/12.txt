Hakkari'nin Yüksekova ilçesinde PKK'lı mezarlarına dönük saldırıyı protesto eden kitleye polisin ateş açması sonucu Reşit ve Veysel İşbilir kardeşlerin hayatını kaybettiği bildirildi.
PKK'lıların mezarlarına yönelik saldırıları protesto etmek isteyen kitleye polis ateş açtı; Fırat Haber Ajansı (ANF), Reşit İşbilir ve Veysel İşbilir'in öldüğünü duyurdu.
Yüksekovahaber.com'da ise iki kişinin ölümüne sebep olan silahlı saldırının kim tarafından gerçekleştirildiğine ilişkin net bir bilgi verilmedi.
Hakkari Valiliğinden yetkililer ise olaylar sırasında sadece 2 kişinin yaralandığı bilgisini verdi.
Mezarlıkta bir araya gelen, aralarında BDP Yüksekova İlçe Başkanı Nail Durmaz, Yüksekova Belediye Başkanı Ercan Bora, BDP'li yöneticiler, belediye meclis üyeleri, İl Genel Meclis üyeleri, MEYADER, TUHAD-FED, KURDI-DER, Gever Kültür Sanat Derneği, Barış Anneleri İnisiyatifi, mahalle muhtarları ile binlerce kişi katıldı.
Mezarlık karşısında bulunan tepelere PKK bayrağı dikildi.
Kadın ve çocuklar mezarlıklara çiçek bıraktı.
Mezarlık başında, saygı duruşunda bulunan kitle, "TC bir daha şehitliklerimize dokunma", "Ya şehitliğimize şimdi sahip çıkalım ya da hiçbir zaman" pankartları açtı.
PKK bayrakları ve Öcalan'ın posteri arasında açıklama yapan yüzü kapalı protestocu, "Şehitler onurlu yaşamın temsilidir.
Şehitlerimize yönelik saldırı gençlik örgütü olarak sabrımızı taşıran son damla olmuştur.
Şunu açık ve net ifade ediyoruz ki, bundan sonra şehitliklerimize en ufak bir yönelim durumunda meşru savunma temelinde her türlü zor aracın kullanılacağı, saldırı geliştiren unsurlar kim olursa olsun en ağır şekilde cezalandırılacaktır.
TC devleti ve yerli işbirlikçileri kırmızı çizgilerimizi zorlamamalıdırlar" dedi.
Grup ardından Orman ve Kışla mahallelerinden geçerek, Oslo Oteli önüne geldi.
Burada MEYADER Yüksekova yöneticilerinden İdris Kırkağaç açıklamada bulunarak, mezarlıkların tahrip edilmesine tepki gösterdi.
Bu sırada polis TOMA ve gazla müdahale etti.
Göstericiler, polise, taş ve molotov kokteyliyle karşılık verdi.
Yüksekova Devlet Hastanesi'nde sessiz bekleyiş devam ederken, polisle yaşamını yitirenlerin aileleri arasında yine gerginlik yaşandı.
Acil polikliniğinin önünde yaşanan gerginlikte polis içerde hastalar olmasına rağmen gaz bombası kullandı.
Hakkari Valiliği, göstericilerin uzun namlulu silahlarla TOMA'ya 8-9 el ateş ettiğini, bunun üzerine özel timin müdahalede bulunduğunu açıkladı.
Valilik, açıklamasında, "Ateş sonrası isabet alan zırhlı araçlarda önemli hasar oluşunca özel harekat timleri devreye sokulmak zorunda kalınmış ve şehir merkezinde silahlı çatışma meydana gelmiştir.
Çatışmada yaralanan 2 eylemci hastaneye kaldırılmıştır" ifadelerine yer verdi.
Fırat Haber Ajansı (ANF) ise, çatışmada vurulan göstericilerin hayatını kaybettiğini bildirdi.
Ölenlerin Reşit ve Veysel İşbilir kardeşler olduğu öğrenildi.
Hakkari'nin Yüksekova ilçesinde PKK'lı mezarlarının tahrip edilmesini protesto ederken, polis kurşunuyla hayatını kaybettiği öne sürülen  iki kişinin cenazesinde,  törene katılanlara müdahale deden polis ile vatandaşlar arasında çatışmalar yaşandı.
Eylem sırasında bir kişi başına isabet eden sert bir cisimle ağır yaralandı.
Yüksekova'da özel harekat polisleri tarafından vurularak öldürüldüğü öne sürülen Mehmet Reşit İşbilir (35) ile Veysel İşbilir'in (34) cenazeleri Van'daki otopsinin ardından Yüksekova'ya gönderildi.
Yüksekova Cengiz Topel Caddesi'ne götürülen cenazeler, binlerce kişi tarafından karşılanırken, polis vatandaşlara müdahale etti.
ANF'de yer alan habere göre polisin gaz bombaları gerçekleştirdiği müdahaleye gençlerin de taş ve molotof kokteyli ile karşılık vermesi üzerine çatışmalar yaşandı.
Kısa süren çatışmanın ardından aralarında BDP Genel Eş Başkanı Selahattin Demirtaş, HDP Eş Genel Başkanı Sebahat Tuncel ve BDP'li milletvekillerinin bulunduğu heyetin gelmesiyle birlikte kitle cenazeyi camiye götürmek üzere yürüyüşe geçti.
Cenazeler, defnedilmek üzere Bajirge Mezarlığı'na götürüldü.
BDP Eş Genel Başkanı Selahattin Demirtaş'ın bir konuşma yaptığı cenaze töreninin ardından dağılan vatandaşlara polis bir kez daha şiddetli müdahalede bulundu.
Mezarlık çıkışında müdahalede bulunan polisler, gaz bombası, tazyikli su ve plastik mermi kullandı.
Yaşanan ikinci müdahale üzerine mezarlıktan çıkan gençlerde polise taşlarla karşılık verdi.
Çıkan olaylar sırasında polise ait bir zırhlı araç mezarlıktan çıkmaya çalışan kitlenin içine daldı.
Kitlenin içine dalan zırhlı araç nedeniyle birçok kişi ezilme tehlikesi geçirirken, aynı araçtan o sırada etrafa rast gele ateş açıldı.
Yerel saatle 17.00 sıralarında polisin müdahalesinde Mustafa Topçu (31) isimli bir kişi kafasına isabet eden sert bir cisim nedeniyle ağır yaralandı.
Yaralanan Topçu'nun çevredekiler tarafından Yüksekova Devlet Hastanesine kaldırıldı.
Topçu'nun kafatasında ciddi şekilde yaralandığı öğrenilirken ilk müdahalenin ardından Van'a sevk edildiği belirtildi.