Hakkâri'nin Yüksekova ilçesinde PKK'lılara ait mezarlar için basın açıklaması yapıldı.
Bunun ardından bir grup gösterici polislere havai fişek, el yapımı patlayıcı ve silahla saldırdı.
Bunun üzerine yaşanan olaylarda amca-yeğen olduğu öğrenilen iki kişi hayatını kaybetti.
Hakkâri'nin Yüksekova ilçesinde PKK'lıların defnedildiği mezarlıklara verilen zararları kınamak amacıyla gerçekleştirilen basın açıklamasının ardından bir grup göstericinin havai fişek atması üzerine olaylar çıktı.
Polis Özel Harekât timlerinin  devreye girdiği silahlı çatışmada eylemcilerden amca-yeğen Veysel İşbilir (34) ile Mehmet Reşit İşbilir (32) hayatını kaybetti.
Mezopotamya Yakınlarını Kaybeden Ailelerle Yardımlaşma Dayanışma Derneği üyelerinin de aralarında bulunduğu yaklaşık 400 kişi PKK'lılara ait mezarların tahrip edildiğini öne sürerek protesto etti.
Ancak basın açıklamasının ardından yüzleri kapalı 25-30 kişilik bir grupla polis arasında çatışma çıktı.
Olaylar nedeniyle esnaf kepenk kapatırken Hakkâri Valiliği'nden yapılan açıklamada grubun "molotofkokteyli, el yapımı patlayıcı ve havaifişek" kullandığı belirtildi.
Valiliğin açıklamasına göre, olayların başlamasından bir saat sonra eylemciler sekiz-dokuz uzun namlulu silahla TOMA araçlarına ateş etmeye başladı.
Polis Özel Harekât timlerinin olaya müdahale etmesi üzerine de kent merkezinde silahlı çatışma çıktı.
Güvenlik kuvvetleriyle çatışmaya giren ve hastaneye yaralı olarak kaldırılan Veysel ve Mehmet Reşit İşbilir hayatını kaybetti.
Ölenlerin amca-yeğen olduğu öğrenildi.
Ölüm haberinin duyulması üzerine ölenlerin yakınları hastaneye akın etti.
Hastaneye gelen kalabalık, hastane çevresinde önlem alan polisin buradan ayrılmasını istedi.
Çıkan arbede üzerine güvenlik güçleri göz yaşartıcı bomba kullanınca hastane ve çevresindekiler zor anlar yaşadı.
Atılan taşlar ve polisin müdahalesi nedeniyle hastanenin camları kırıldı.
Hakkâri Valiliği, Hakkâri'de kamu kuruluşlarınca düzenleme yapılan veya tahrip edilen herhangi bir mezarlık bulunmadığını iki kişinin ölümüyle ilgili olarak adli makamlarca soruşturma başlatıldığını açıkladı.
Yüksekova Devlet Hastanesi'nde polis ile vatandaş arasında gerginlik tırmandı.
Hastanede toplanan kalabalığı polis gaz bombası kullanarak dağıtmak isteyince vatandaşlar polise taş attı.
Polis, müdahale sırasında gaz bombası kullanınca hastanede tedavi gören hastalar tahliye edildi.
Çıkan olaylarda polis güvenlik odası ateşe verilirken, olayların son bulmasının ardından cenazeler otopsi için Van'a gönderildi.