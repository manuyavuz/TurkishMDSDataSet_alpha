Hakkari'nin Yüksekova İlçesi'nde çıkan olaylar sırasında ölen Mehmet Reşit İşbilir ve Veysel İşbilir'in cenazeleri yapılan otopisi ardından Yüksekova'ya getirildi.
Cenazeleri karşılayan grupla polis arasında gerginlik yaşandı.
Mehmet Reşit İşbilir ve Veysel İşbilir'in cenazelerinin Yüksekova'ya getirilişi sırasında olaylar çıktı.
BDP Genel Başkanı Selahattin Demirtaş'ın da aralarında bulunduğu uzun bir konvoyla getirilen cenazeler, binlerce kişi tarafından ilçe girişinde karşılandı.
Cenazelerin karşılanması sırasında bölgede önlem alan polisler ile toplanan grup arasında gerginlik görüldü.
Gerginlik sırasında polis basınçlı su ve plastik mermi kullandı.
Buradaki olaylar BDP'li yöneticilerin devreye girmesi ile yatıştırıldı.
Cenaze aracının yoluna devam etmesi üzerine olaylar sona erdi.
Olaylar sırasında konvoyda bulunan BDP Genel Başkanı Demirtaş'ın aracına bir minibüs koruma yapması da dikkat çekti.
Mehmet Reşit İşbilir ve Veysel İşbilir'in cenazeleri ise Orman Mahallesi'nde bulunan Kışla Camii'ne getirildi.
Burada kılınacak cenaze namazı ardından amca-yeğen, ilçedeki Akalın Mezarlığı'da toprağa verilecek.
Cenaze törenine, Demirtaş'ın yanı sıra HDP Eşbaşkanı Sabahat Tuncer, BDP Milletvekilleri Esat Canan, Özdal Üçer ve Adil Zozani de katıldı.
Kepenklerin kapalı olduğu Van'ın Başkale İlçesi'nde ise Van'dan gelen cenazeler 100 araçlık bir konvoyla karşılandı.
Sabah saatlerinden itibaren cenazelerin Van'dan gelmesini bekleyen ve aralarında Başkale BDP İlçe Başkanı Senar Yeşilırmak, Başkale Belediye Başkanı Eylem Açıkalın'ın da bulunduğu binlerce kişi Başkale belediyesi önünde sloganlar atarak beklemeye başladı.
Cenaze konvoyunun ilçeye girmesi ile birlikte kalabalık Van-Hakkari yolunu trafiğe kapattı.
Öcalan, posterlerini taşıyan kalabalık, sloganlar eşliğinde belediye önünden ilçe çıkışına kadar yürüyerek cenazeye eşlik etti.
Yüksekova'daki cenazelerin toprağa verilmesinden sonra mezarlık ve çevresinde bulunan binlerce kişi, tekrar ilçe merkezine gelip buradan dağılırken, bazı gruplar ise cadde ve sokak aralarına dağılarak gösterilerini sürdürdü.
Zaman zaman müdalalelerin yapıldığı olaylar sırasında 32 yaşındaki Bemal Tutku adlı bir kişinin yaralandığı belirtildi.
Başına isabet eden bir cisimle yaralandığı belirtilen Tutku, Yüksekova Devlet Hastanesi'ne kaldırılarak tedavi altına alındı.
Tutku'nun yapılan müdahaleden sonra Van'a sevk edildiği belirtilirken, konuyla ilgili yetkililer tarafından henüz bir açıklama yapılmadı.
Halkların Demokratik Partisi(HDP) tarafından Gever olayları ile ilgili bir basın açıklaması yapıldı.
HDP Eşbaşkanları Sebahat Tuncel ve Ertuğrul Kürkçü imzasıyla yapılan açıklama şöyle: "Gever katliamının 'çözüm ve barış süreci'ni baltalamasına izin vermeyeceğiz...
Gever'de (Yüksekova) halkın kutsalına, çocuklarının mezarlarına yapılan saldırıları protesto eden, bu saldırıları engellemek için sokağa çıkan insanlara polis ateş açtı.
Reşit İşbilir ve Veysel İşbilir hayatlarını kaybetti.
Öncelikle onlara rahmet, ailelerine başsağlığı, dostlarına ve Kürt halkına sabır diliyoruz.
Bugün Türkiye'deki tablo şudur: Bir yanda 'çözüm ve barış sürecini' devam ettirmek, demokratikleşme konusunda adımların atılması için kararlı bir duruş sergileyen barış ve demokrasi güçleri, Kürt halkı bulunuyor.
Diğer tarafta ise siyasi cesaretten yoksun, demokratikleşme adımlarını atmamak için ipe un seren AKP iktidarı var.
AKP'nin cesaretsizliği, 'çözüm ve barış'ı baltalamak için fırsat kollayan üniformalı ve sivil bürokrasi mensuplarıyla bazı siyasi parti temsilcilerinin oluşturduğu bozguncular ittifakına güç veriyor.
Bir kez daha belirtiyoruz ki, 'çözüm ve barış' sürecinin baltalanmasına, Kürt siyasal ve özgürlük hareketinin bu konudaki kararlı ve açık duruşunun suistimal edilmesine izin vermeyeceğiz.
Türkiye'nin halkları, yeni Türkiye'nin, demokratik cumhuriyetin barış, eşitlik ve demokrasi içinde kurulacağına inanıyor.
Biz de bu inançla ve güçle, kararlılıkla 'çözüm ve barış' için mücadele ediyoruz." 
