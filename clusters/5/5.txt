Gever'de gerillalara ait mezarların polis tarafından tahrip edilmesini protesto eden halk, polisin kanlı saldırısına uğradı.
AKP polisi, amcayeğen Reşit İşbilir ve Veysel İşbilir adlı yurttaşları silahla katletti.
AKP polisi çözüm sürecine rağmen katletmeye devam ediyor.
Gever'de gerilla mezarlarının polis tarafından tahrip edilmesini protesto eden binlerce yurttaş, dün bir yürüyüş gerçekleştirdi.
Binlerce yurttaş, mezarlıkta bir araya gelerek evlatlarına sahip çıktı, insanlığa sığmayan saldırıyı kınadı.
Halk daha sonra ilçe merkezinde buluştu.
Burada yapılan açıklamanın ardından polis uyarıda bulunmadan halka gaz, tazyikli su ve mermilerle saldırdı.
Polis, Reşit İşbilir ve Veysel İşbilir'i vurarak katlederken, hastaneye de saldırdı.
Valilik ise yine katilleri savunarak saptırmaya çalıştı.
Colemêrg'in (Hakkari) Gever (Yüksekova) ilçesinin Orman Mahallesi'nde 8 HPG'liye ait mezarlığın polislerce tahrip edilmesi ve mezarlıkta bulunan bayrakların direkten indirilerek yakılmasını protesto etmek amacıyla Gever halkı dün bir eylem gerçekleştirdi.
Yapılan eyleme saldıran polis, Reşit İşbilir ve Veysel İşbilir isimli yurttaşları katletti.
Gever'de, HPG'lilere ait mezarların son aylarda birçok kez polis tarafından tahrip edilmesi halkta büyük bir infiale yol açmış, son olarak da 5 gün önce mezarlıktaki direklere asılı olan PKK ve KCK bayrakları zırhlı polis ekiplerinin müdahalesiyle indirilmişti.
Dün bir araya gelen binlerce Geverli, evlatlarının mezarlarına dönük saldırılara karşı eylem düzenledi.
BDP Gever İlçe Başkanı Nail Durmaz, Gever Belediye Başkanı Ercan Bora, BDP'li yöneticiler, belediye meclis üyeleri, İl Genel Meclis üyeleri, MEYADER, TUHAD-FED, KURDI-DER, Gever Kültür Sanat Derneği, Barış Anneleri İnisiyatifi ve mahalle muhtarlarının da aralarında bulunduğu binlerce yurttaş, dün mezarlıkta bir araya geldi.
Mezarlık karşısında bulunan tepelere gençler PKK bayrağı dikerken, daha önce iki direkten sökülen PKK ve KCK bayrakları tekrar takıldı.
Kadınlar ve çocuklar mezarlıklara çiçek bıraktı.
Yüzü kapalı bir YDG-H üyesi, burada yaptığı açıklamada, devlet ve AKP hükümetinin, Öcalan'ın başlattığı demokratik çözüm sürecinden faydalanmaya çalışarak karakol, baraj yapımları, halka dönük gözaltı ve tutuklamaları arttırdığı tepkisinde bulundu.
Binlerce yurttaş daha sonra, Orman ve Kışla mahallelerinden geçerek, Oslo Oteli önüne geldi.
Oslo Oteli önünde MEYADER Gever yöneticilerinden İdris Kırkağaç açıklamada bulunarak mezarlıkların tahrip edilmesine tepki gösterdi.
Basın açıklamasının bitmesinin ardından ise polis eylemcilere uyarıda bulunmadan saldırdı.
Polisin gaz bombası, tazyikli su ve plastik mermilerle saldırdığı eylemciler de polise taş ve havai fişeklerle karşılık verdi.
Çatışmalar Kışla ve Güngür mahalleleri ile Şemzînan (Şemdinli) yol güzergâhında devam etti.
Olaylarda amca-yeğen oldukları öğrenilen Reşit İşbilir (35) ve Veysel İşbilir (34) isimli yurttaşlar, polisin açtığı ateş sonucu yaşamını yitirdi.
2 kişinin yaşamını yitirdiğini öğrenen yüzlerce yurttaş cenazelerin kaldırıldığı Yüksekova Devlet Hastanesi'ne akın etti.
Cenazelerin bulunduğu hastane yüzlerce özel harekât polisi tarafından ablukaya alınırken, polis hastaneye gaz bombası attı, hastanenin camlarını silah dipçikleriyle kırdı.
Yüzlerce özel hareket polisinin ablukası altında olan hastanede yurttaşların gergin bekleyişi sürerken otopsi için Cumhuriyet Savcısı'nın hastaneye geldiği belirtildi.
İlçedeki gerginlik akşam saatlerinde devam etti.
Görgü tanıkları ise, morga kaldırılan 2 cenazeden Reşit İşbilir'in vücuduna iki kurşunun isabet ettiğini, birinin sağ elinde, diğerinin ise kalbinde olduğunu aktardı.
Polislerin silahlı saldırısı sonucu yurttaşların öldüğü gerçeğini çarpıtmaya çalışan Hakkari Valiliği ise 'Uzun namlulu silahla TOMA araçlarına ateş edildiğini iddia ederek, polis özel hareket timlerinin devreye sokulduğunu açıkladı.
Valilik aynı zamanda, gerilla mezarlarına dönük saldırıları da gizlemeye çalışarak, 'Kamu kuruluşlarınca tahrip edilen herhangi mezarlık bulunmamaktadır' açıklamasında bulundu.
Hükümet medyası ise polisin silahla katlettiği yurttaşları 'polis noktasına saldıran eylemciler' olarak yansıtarak, polisi korumaya çalıştı.
