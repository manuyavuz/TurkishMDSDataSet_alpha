Hakkari'nin Yükseova İlçesi'nde çıkan olaylarda polis, gözyaşartıcı bomba ve tazikli su kullanarak göstericileri dağıttı.
Valilik, olaylarda 2 kişi hayatını kaybettiğini duyurdu.
Hakkari'nin Yükseova İlçesi'nde, Mezopotamya Yakınlarını Kaybeden Ailelerle Yardımlaşma Dayanışma Derneği (MEYA-DER), PKK'lılara ait mezarların tahrip edildiğini öne sürerek basın açıklaması yaptı.
Basın açıklamasını ardından da bir grup gösterici polislere havaifişek atmaya başlayınca olaylar çıktı.
Olaylar üzerine esnaf kepenk kapattı.
Yüksekova ilçe merkezinde biraraya gelen yaklaşık 400 kişi, PKK'lılara ait mezarların tahrip edildiğini öne sürerek Orman Mahallesi'ndeki mezarlığa kadar yürüdü.
Kalabalık buradan da tekrar ilçe merkezine dönerek, Cengiz Topel Caddesi'nde basın açıklaması yaptı.
Yapılan basın açıklamasının ardından kalabalık dağılırken, yüzleri kapalı 30 - 40 kişilik bir grup ise güvenlik önlemi alan polislere havaifişek ve taş atmaya başladı.
Polis, gözyaşartıcı bomba ve tazikli su kullanarak göstericileri dağıttı.
Ara sokaklara kaçan göstericilerle polisler arasında kovalamaca başlayınca, esnaf da kepenk kapattı.
Geniş güvenlik önlemlerinin alındığı ilçede olaylar bir süre devam etti.
Hakkari Valiliği, Yüksekova ilçesinde çıkan izinsiz olaylarda 2 kişinin hayatını kaybettiğini duyurdu.
Valilik'ten yapılan yazılı açıklamada, ''İlimiz Yüksekova ilçesinde Oslo Kavşağı'nda saat 14.30 sıralarında, sözde BTÖ şehitliklerine verilen zararları kınamak amacıyla gerçekleştirilen basın açıklamasının ardından, 150-160 kişilik grubun içindeki maskeli 25-30 kişi, Molotof kokteyli, el yapımı patlayıcı (EYP) ve havai fişek ile güvenlik kuvvetlerine karşı saldırıya geçmiştir.
Bunun üzerine, polis Çevik Kuvvet unsurları saldıran eylemci guruba gaz ve suyla müdahale etmeye başlamıştır.
Olayların başlamasından bir saat sonra da eylemciler, bu defa 8-9 uzun namlulu silahla değişik mevkilerden Toma araçlarına ateş etmeye başlamışlardır.
Ateş sonrası isabet alan zırhlı araçlarda önemli hasar oluşunca, Polis Özel Harekat timleri devreye sokulmak zorunda kalınmış ve şehir merkezinde silahlı çatışma meydana gelmiştir.
Hakkari ilimizde kamu kuruluşlarınca düzenleme yapılan veya tahrip edilen herhangi bir mezarlık bulunmamaktadır.
Güvenlik güçleriyle çatışmaya giren ve hastaneye yaralı olarak kaldırılan Veysel İ. (34) ve Mehmet R.İ. (32) isimli şahıslar hayatını kaybetmiştir.
Konuyla ilgili adli makamlarca soruşturma başlatılmıştır.'' denildi.
