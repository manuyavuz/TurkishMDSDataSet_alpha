Hakkari'nin Yüksekova İlçesi'nde sekiz PKK'lıya ait mezarlığın tahrip edildiği iddiasıyla yapılan basın açıklamasında çıkan olaylarda 2 kişi hayatını kaybetti.
Yüksekova Haber internet sitesinde yer alan habere göre, Mezopotamya Yakınlarını Kaybeden Ailelerle Yardımlaşma Dayanışma Derneği (MEYA-DER) üyelerinin yaptığı basın açıklamasının bitmesinin ardından polis gruba uyarıda bulunmadan müdahale etti.
Haberde polisin gaz bombası, tazyikli su ve plastik mermilerle gruba müdahale ettiği; grubun da polise taş, molotof kokteyli ve havai fişeklerle karşılık verdiği belirtildi.
Çıkan çatışmalarda 34 yaşındaki Veysel İşbilir ile 32 yaşındaki Mehmet Reşit İşbilir ağır yaralandı ve kaldırıldıkları hastanede hayatlarını kaybetti.
Radikal gazetesinde yer alan haberde, ölüm haberinin duyulması üzerine ölenlerin yakınlarının hastaneye akın ettikleri ve hastanede de gerginlik yaşandığı belirtildi.
Polisin göz yaşartıcı bomba kullandığı, atılan taşlar ve polisin müdahalesi sırasında hastanenin camlarının kırıldığı kaydedildi.
Hakkari Valiliği olaylarla ilgili açıklamada bulundu.
Açıklamada, "Güvenlik kuvvetleriyle çatışmaya giren ve hastaneye yaralı olarak kaldırılan Veysel İ.(34) ve Mehmet R. İ.(32) isimli şahıslar hayatını kaybetmiştir.
Konuyla ilgili adli makamlarca soruşturma başlatılmıştır." denildi.
Valilik, basın açıklaması yapan grubun içindeki "maskeli 25-30 kişinin; molotof kokteyli, el yapımı patlayıcı ve havai fişek ile güvenlik kuvvetlerine karşı saldırıya geçtiğini", çevik kuvvet ekiplerinin bunun üzerine gruba müdahale ettiğini belirtti.
Açıklamada eylemcilerin daha sonra "8-9 uzun namlulu silahla değişik mevkilerden TOMA araçlarına ateş etmeye başladıkları" ifade edildi.
Valilik açıklamasında, "Ateş sonrası isabet alan zırhlı araçlarda önemli hasar oluşunca, Polis Özel Harekat timleri devreye sokulmak zorunda kalınmış ve şehir merkezinde silahlı çatışma meydana gelmiştir.
Hakkâri ilimizde kamu kuruluşlarınca düzenleme yapılan veya tahrip edilen herhangi bir mezarlık bulunmamaktadır." denildi.
