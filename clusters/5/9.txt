Hakkari'nin Yüksekova İlçesi'nde çıkan olaylar sırasında ölen Mehmet Reşit İşbilir ve Veysel İşbilir'in cenazeleri Van'da yapılan otopisinin ardından Yüksekova'da toprağa verildi.
Aralarında BDP Genel Başkanı Selahattin Demirtaş'ın da bulunduğu büyük bir konvoyla getirilen cenazeler, binlerce kişi tarafından ilçe girişinde karşılandı.
Cenazelerin karşılanması sırasında bölgede önlem alan polislerle toplanan grup arasında gerginlik çıktı.
Polis kalablığa basınçlı su ve plastik mermiyle müdahale etti.
Cenaze aracının yoluna devam etmesi üzerine olaylar sona erdi.
Amca-yeğen olan Mehmet Reşit İşbilir ve Veysel İşbilir'in cenazeleri daha sonra ilçedeki Akalın Mezarlığı'da toprağa verildi.
Evrensel gazetesinin haberine göre, ön otopsi raporlarında 32 yaşındaki Mehmet Reşit İşbilir ve 34 yaşındaki Veysel İşbilir'in ateşli silah sonucu yaşamını yitirdiği belirtildi.
Mehmet Reşit İşbilir ve Veysel İşbilir Yüksekova'da sekiz PKK'lıya ait mezarlığın tahrip edildiği iddiasıyla yapılan basın açıklamasında çıkan olaylar sırasında hayatını kaybetmişti.
Yüksekova Haber internet sitesinde yer alan habere göre, Mezopotamya Yakınlarını Kaybeden Ailelerle Yardımlaşma Dayanışma Derneği (MEYA-DER) üyelerinin yaptığı basın açıklamasının bitmesinin ardından polis gruba uyarıda bulunmadan müdahale etti.
Haberde polisin gaz bombası, tazyikli su ve plastik mermilerle gruba müdahale ettiği; grubun da polise taş, molotof kokteyli ve havai fişeklerle karşılık verdiği belirtildi.
Çıkan çatışmalarda yaralanan Veysel İşbilir ile Mehmet Reşit İşbilir kaldırıldıkları hastanede hayatlarını kaybetti.
Hakkari Valiliği'nin açıklamasında ise "Güvenlik kuvvetleriyle çatışmaya giren ve hastaneye yaralı olarak kaldırılan Veysel İ. ve Mehmet R. İ. isimli şahıslar hayatını kaybetmiştir.
Konuyla ilgili adli makamlarca soruşturma başlatılmıştır." denildi.
Valilik, basın açıklaması yapan grubun içindeki "maskeli 25-30 kişinin; molotof kokteyli, el yapımı patlayıcı ve havai fişek ile güvenlik kuvvetlerine karşı saldırıya geçtiğini", çevik kuvvet ekiplerinin bunun üzerine gruba müdahale ettiğini belirtti.
Açıklamada eylemcilerin daha sonra "8-9 uzun namlulu silahla değişik mevkilerden TOMA araçlarına ateş etmeye başladıkları" ifade edildi.
Valilik açıklamasında, "Ateş sonrası isabet alan zırhlı araçlarda önemli hasar oluşunca, Polis Özel Harekat timleri devreye sokulmak zorunda kalınmış ve şehir merkezinde silahlı çatışma meydana gelmiştir.
Hakkâri ilimizde kamu kuruluşlarınca düzenleme yapılan veya tahrip edilen herhangi bir mezarlık bulunmamaktadır." denildi.
PKK'nın hapisteki lideri Abdullah Öcalan, kendisini ziyaret eden BDP Grup Başkanvekilleri Pervin Buldan ve İdris Baluken ile HDP İstanbul Milletvekili Sırrı Süreyya Önder aracılığıyla ilettiği mesajında Yüksekova'da provokasyona gelinmemesini istedi.
Öcalan mesajında çözüm süreciyle ilgili olarak da "Süreç konusunda umudumu halen korumakla birlikte hükümetten daha olumlu bir müzakere girişimi bekliyorum.
Türkiye'nin ve bölgenin kurtuluşuna ve tam bir demokratik cumhuriyetin inşa edilmesine giden süreçte her kim ki dar seçim hesapları içerisine düşerek, demokratik hamleleri geciktirirse, kaos ve çatışma şartlarına davetiye çıkarmış olur" dedi.
Veysel İşbilir ve Mehmet Reşit İşbilir'in polis kurşunuyla hayatlarını kaybetmeleri Galatasaray'da toplanan yaklaşık 200 kişi tarafından protesto edildi.
Hürriyet gazetesinin haberine göre, grup basın açıklamasının ardından dağılırken, Tarlabaşı'nda peşlerinden gelen polislere havai fişek attı.
Polis eylemcilere gaz fişekleriyle yanıt verdi.
