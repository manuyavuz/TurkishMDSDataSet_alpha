Galatasaray Kulübünde gerçekleştirilen yönetim kurulu toplantısının ardından Fatih Terim ile yollar ayrıldı.
Resmi siteden yapılan açıklamada Fatih Terim'in kendisine yapılan sözleşme önerisini kabul etmediği vurgulandı.
KAP'a yapılan açıklamada "Sn.Fatih Terim'in sözleşmesinin feshedilmesine oybirliği ile karar verilmiştir" ifadeleri yer aldı.
Galatasaray'da yönetim kurulunun sözleşmesini feshetme kararı aldığı teknik direktör Fatih Terim'in, sarı-kırmızılı futbol takımında üçüncü dönemi sona erdi.
Ünal Aysal'ın başkanlık görevine seçilmesinin ardından yaptığı en önemli hamlelerden biri olan ve 2011-2012 sezonu başında Galatasaray Futbol Takımı'nın teknik direktörü olarak üçüncü dönemine başlayan Fatih Terim, sportif açıdan oldukça başarılı iki sezonu geride bırakmasına karşın idari anlaşmazlıklar nedeniyle görevini bırakmak zorunda kaldı.
Galatasaray'ın tarihindeki en kötü sezonlardan birini geçirdiği, sezonu 3 farklı teknik direktörle tamamlamak zorunda kaldığı 2010-2011 sezonunun ardından devraldığı futbol takımını adeta küllerinden ayağa kaldıran tecrübeli teknik adam, son iki sezonda aldığı 4 kupaya karşın iç çekişmelerin kurbanı oldu.
Geride kalan iki sezonda başkan Ünal Aysal'la sorun yaşadığı yönünde medyaya zaman zaman haberler yansımasına karşın başarılı bir şekilde görevini sürdüren Terim, bu kez koltuğunu koruyamadı.
Özellikle Terim'in, Galatasaray'la birlikte A Milli Takım'ın da teknik direktörlüğünü üstlenmesi ve Türkiye Futbol Federasyonu'yla nasıl bir sözleşme yaptığı tartışmaları içinde gelinen noktada, yönetimin 2 yıllık yeni mukavele önerisini de reddetmesi, Ünal Aysal yönetimi için bardağı taşıran son damla oldu.
Son yönetim kurulu toplantısında sözleşmesinin feshedilmesi kararı verilen Terim'e kısa sürede resmi bir bildirim dahi yapılmadı.
Son günlerde Profesyonel Futbol Tamımızla ilgili yaşanan gelişmeler, bugün düzenlenen Galatasaray Sportif A.Ş. (Kulüp) ve Şirketimizin kurucu ve hakim hissedarı olan Galatasaray Spor Kulübü Derneği Yönetim Kurullarında ayrı ayrı müzakere edilerek değerlendirilmiştir.
Yönetim Kurullarımızın sözleşmesini iki yıl uzatma kararı almasına cevaben Teknik Direktörümüz Sayın Fatih Terim'in kendisine yapılan yeni sözleşme önerisini kabul etmediğini açıklamış olması Yönetim Kurulumuza yeni çözümler aramak konusunda önemli bir sorumluluk yüklemiş bulunmaktadır.
Yaşanan gelişmeler Galatasaray'ın tüm sportif başarılarının temelinde yer alan Galatasaray değerlerine zarar verecek aşamaya gelmiştir.
Yönetim Kurulumuz her şeyden önce bu değerlerin korunması ve gelecek kuşaklara aktarılması sorumluluğu altındadır.
Galatasaray'ın tarihsel süreçte oluşmuş yönetim şekli gerek kurum içi hiyerarşi bakımından gerekse görev, sorumluluk ve yetkilerin dağıtımı bakımından kuşku ve tereddüt götürmeyecek ölçüde bellidir ve nettir.
Bu sorumluluğun gereği olarak camiamızın daha fazla yıpratılmasını engellemek amacıyla Yönetim Kurullarımız oybirliği ile Sayın Terim'in sözleşmesinin feshi için kendisine bildirimde bulunulması kararı almıştır.
Bu kararın Şirketimiz, Kulübümüz ve de Sayın Terim için hayırlı olacağı umuduyla, Sayın Terim'e Kulübümüze verdiği hizmetlerinden ötürü teşekkür eder, Milli Takım'ın başında devam edeceği kariyerinde elde edeceği başarıların tüm camiamızı gururlandıracağının bilinmesini isteriz.
Galatasaray'dan Kamuoyu Aydınlatma Platformu'na (KAP) yaptığı açıklamada, "Şirketimiz Yönetim Kurulu, 24.09.2013 tarihinde yapmış olduğu toplantıda profesyonel futbol takımımızın teknik direktörlük görevini yürüten Sn.Fatih Terim'in sözleşmesinin feshedilmesine oybirliği ile karar vermiştir." denildi.
Galatasaray'ın efsanevi futbolcularından ve kaptanlarından biri olan Terim, sarı-kırmızılı takımdaki futbolculuk kariyerinde şampiyonluk kazanamazken, 4 sezon süren ilk teknik direktörlük döneminde tarihi başarılara imza attı.
A Milli Futbol Takımı Teknik Direktörlüğü görevinden ayrılması sonrası, Faruk Süren'in başkanlığı döneminde, 1996-97 sezonunda Galatasaray'ın başına geçen Fatih Terim, 4 sezon boyunca sarı-kırmızılı takıma tarihinin en başarılı dönemini yaşattı.
Fatih Terim, Galatasaray'da 4 sezon süren ilk döneminde 12 kupa kaldırmayı başardı.
Sarı-kırmızılı ekiple 4 yıl üst üste lig şampiyonluğunu kimselere kaptırmayan, 2 Türkiye Kupası, 2 Cumhurbaşkanlığı Kupası, 3 TSYD Kupası şampiyonluğu elde eden Terim, 2000 yılında UEFA Kupası'nı kaldırarak, Türk futbol tarihinde bir ilke imza attı ve kariyerinin de zirvesine çıktı.
Daha sonra Galatasaray'dan ayrılarak İtalya'nın Fiorentina takımının başına geçen Terim, ardından İtalyan devi AC Milan'da kısa süreli bir teknik direktörlük deneyimi yaşadı.
Fatih Terim'in 2000 yılında yollarını ayırdığı Galatasaray'la yeniden buluşması, 2002-03 sezonunun başında oldu ancak yaklaşık 2 sezon süren bu macera hayal kırıklıklarıyla akıllarda kaldı.
Sarı-kırmızılı ekipte başkanlığa seçilen Özhan Canaydın'ın, ''Gönülerin teknik direktörü'' olarak yeniden göreve getirdiği Fatih Terim, büyük beklentilerin yaratıldığı sezonda takımıyla ligde ve Avrupa'da varlık gösteremedi.
Terim yönetimindeki ikinci dönemde, ilk sezonunda şampiyonluğu Beşiktaş'a kaptırarak ligi ikinci sırada bitiren, Türkiye Kupası'na çeyrek finalde Malatyaspor'a elenerek veda eden Galatasaray, final oynama hedefiyle çıkılan yolda ise Şampiyonlar Ligi grubunu son sırada tamamladı.
Ayrıca bu sezonda ezeli rakip Fenerbahçe'ye karşı alınan 6-0'lık farkı yenilgi de akıllardan silinmedi.
Galatasaray'la 2003-04 sezonuna kötü başlayan Fatih Terim, ligde alınan başarısız sonuçlara ek olarak, Türkiye Kupası'na Çaykur Rizespor'a 5-0 yenilerek veda ederken, Avrupa'da yine bekleneni veremedi.
Şampiyonlar Ligi grubunu 3. sırada tamamlayarak 2000 yılında olduğu gibi yine UEFA Kupası'na giden sarı-kırmızılı takımın, ümitlerin yeniden canlandığı bu kulvardaki ilk rakibi Villarreal'e turu vermesi sonrası Terim'den de ayrılık sinyalleri geldi.
Sezonun tamamlanmasına 8 hafta varken görevini bırakmak zorunda kalan Fatih Terim, sarı-kırmızılı ekipteki 2. dönemini bu şekilde tamamlamış oldu.
Terim'in ardından son haftalarda teknik direktörlük görevine, sarı-kırmızılı ekipte futbolculuğuyla efsane olmuş Gheorghe Hagi getirildi ancak sezonu 6. olarak bitirebilen Galatasaray, 2004-05 sezonunda Avrupa kupalarına dahi katılamadı.
Fatih Terim'in Galatasaray'da teknik direktörlük yaptığı ikinci dönemde çok sayıda yabancı futbolcu transfer edilmesine karşın, bu isimlerden beklenen verimin alınamaması dikkati çekti.
Tecrübeli teknik adam sadece 2 sezonda Mohammed Adama Sarr (Senegal), Trevio Sergio Almaguer (Meksika), Jorge Felipe Loureiro (Brezilya), Fabio Pinto (Brezilya), Christian Correa Dionisio (Brezilya), Haim Michael Revivo (İsrail), Ali Mbola Lukunku (Kongo), Abel Luis Silva Xavier (Portekiz), Frank de Boer (Hollanda), Cesar Luis Prates (Brezilya), Gabriel Tamas, Ovidiu Petre ve Florin Bratu'nun (Romanya) yer aldığı 13 isimle çalıştı.
Diğer yandan Terim, UEFA Kupası'nı kazanan kadroda yer alan isimlerden Bülent Korkmaz, Arif Erdem ve Hakan Ünsal'ı son sezonunun devre arasında kadro dışı bırakmıştı.
Başkanlık koltuğunu Adnan Polat'tan devralan Ünal Aysal'ın futbol takımını emanet ettiği Fatih Terim, kendisine güvenenleri üçüncü döneminde mahcup etmedi.
Ligde 2010-2011 sezonunu 8. sırada bitiren ve başarısızlık adına pek çok rekor kıran sarı-kırmızılı takımı yeniden ayağa kaldırmayı başaran Terim, gerçekleştirdiği kadro revizyonuyla özlenen başarıların gelmesini sağladı.
Geride kalan iki sezonda lig şampiyonluklarını kimseye kaptırmayan, TFF Süper Kupa'yı ezeli rakibi Fenerbahçe'ye karşı üst üste iki sene kazanan Terim, geride kalan sezon UEFA Şampiyonlar Ligi'nde takımına çeyrek final oynatmasına karşın, üçüncü sezonunda henüz 5 hafta geride kalmışken görevinden alındı.
Galatasaray'ın başında 9. sezonuna start veren Fatih Terim, teknik adam olarak kırılması güç rekorlara imza attı.
Sarı-kırmızılı ekibin başında bugüne kadar toplam 16 kupa kaldıran Terim, Türk futbol tarihinin Avrupa'da kazanılan ilk başarısı olan UEFA Kupası şampiyonluğunun da baş mimarlarından biri oldu.
Terim idaresinde "Cim Bom", UEFA Kupası'nı kaldırarak Avrupa'da en önemli başarısını elde ederken, 6 lig, 3 TSYD Kupası, 2 Türkiye Kupası, 2 Cumhurbaşkanlığı Kupası ve 2 kez de TFF Süper Kupa şampiyonluğu kazandı.
Fatih Terim, Galatasaray'ın başında 6 kez lig şampiyonluğu yaşayarak, bu alanda rekorun da sahibi oldu.
