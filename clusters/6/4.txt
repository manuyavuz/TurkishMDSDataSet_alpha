Galatasaray'da Fatih Terim depremi! Ünal Aysal başkanlığında bugün saat 17.00'da toplanan Yönetim Kurulu, toplantının ardından teknik direktör Fatih Terim ile yolların ayrılmasına karar verdi.
Ve Galatasaray'da 3. Fatih Terim dönemi sona erdi.
Fatih Terim'in A Milli Takım'ın başına geçmesiyle başlayan süreç tecrübeli teknik adamın Galatasaray'dan ayrılmasıyla sonuçlandı.
Tecrübeli teknik adam ile ilgili kararı vermek üzere bugün saat 17:00'da, Ünal Aysal başkanlığında TT Arena'da toplanan Sarı-Kırmızılı yönetim kararını açıkladı.
Yaklaşık 2 saat süren toplantının ardından Terim ile ayrılık kararı çıktı.
Gerçekleştirilen toplantının ardından bilgilendirmeyi Galatasaray Basın Sözcüsü Şükrü Ergün yaptı.
Türk Telekom Arena Stadı'nda yapılan yönetim kurulu toplantısında Fatih Terim'in görevine son verilmesinin ardından basın mensuplarına açıklamalarda bulunan Ergün, "Çok kısaca söylemek gerekirse yönetim kurullarımız son günlerde futbol takımımız ve kulübümüz yaşanan spekülasyonlar sonucu ciddi anlamda zarar olduğu görüldü.
Bu zarara bir yerde dur demek gerekiyordu.
Biz zaten Fatih Terim'e 2 yıllık kontrat önerildi.
Bu önerimiz kabul görmedi.
Yönetim olarak ileriye dönük araştırma içine girmek durumunda kaldık." dedi.
Yaşanan olaylar sonucunda Galatasaray Kulübü'nün gelenek ve göreneklerinin de zarar gördüğünü kaydeden Ergün, sözlerini şöyle sürdürdü:
"Bizim gelenek ve göreneklerimiz zarar görünce değerlerimizi koruma adına böyle bir karar almak zorunda kaldık.
Fatih Terim'e bundan sonra Milli Takım'daki görevinde başarılar diliyoruz.
Hepimiz Galatasaray olarak onun başarılarından dolayı gururlanacağız."
Şükrü Ergün, Fatih Terim'in gönderilmesinden sonra tepki aldıkları yönündeki bir soruya ise "Sosyal medyadan çok teşekkür mesajı da alıyoruz." diyerek basın mensuplarına açıklama yapmadan ayrıldı.
Öte yandan yönetim kurulu toplantısı sırasında çevikkuvetin Türk Telekom Arena Stadı'nda güvenlik önlemi aldığı görüldü.
