Galatasaray Kulübünde gerçekleştirilen yönetim kurulu toplantısından Fatih Terim ile yolların ayrıldı.
Galatasaray basın sözcüsü Şükrü Ergün, yaptığı açıklamada "Fatih Terim'le yollarımızı ayırdık" ifadelerini kullandı.
Bilindiği gibi, Real Madrid maçı sonrasında yönetici Adnan Nas'ın "Gitsin şimdi Fenerbahçe'yi de çalıştırsın" sözü, Terim ile yönetim arasındaki uçurumu hepten dikleştirmişti.
Adnan Nas'ın bu çıkışı sonrasında Beşiktaş maçı öncesinde ise Başkan Ünal Aysal'ın telefonlarına ve mesajına cevap vermeyen Fatih Terim'in bu tutumu ipi koparma noktasına getirdi.
Tecrübeli teknik adam ile ilgili karar vermek üzere Galatasaray Yönetim Kurulu saat 17:00'de Türk Telekom Arena Stadı'nda biraraya geldi...
2 saat süren Yönetim Kurulu toplantısından Fatih Terim ile yolların ayrıldığı kararı çıktı...
Galatasaray Kulübü Başkanı Ünal Aysal, gündemdeki Fatih Terim konusu ile ilgili olarak bugün öğlen saatlerinde Odeabank ile yapılan sponsorluk anlaşmasının imza töreninde basın mensuplarının sorularını yanıtlamıştı.
"Önümüzdeki 24 veya 48 saat içinde bir karar alınacaktır" diyen Ünal Aysal, Terim ile yolların ayrılması ihtimali için de "Hiçbir teknik direktörle görüşme yapmadık.
Ancak bir karar alınırsa hemen görüşmeler yapılır.
Gerekirse en iyi yerli ya da yabancı profesyoneller bulunabilir" demişti.
2014 Dünya Kupası elemelerinde son 4 maç için A Milli Takım'ın başına geçen Fatih Terim'in günlerdir Galatasaray ile sözleşme yenileyip yenlemeyeceği konuşuluyordu.
Sarı kırmızılı kulübün başkanı Ünal Aysal ve yönetim kurulu Terim ile 2 yıllık yeni sözleşme için açıklama yapsalarda o imzalar bir türlü atılamadı.
Gelinen son noktada istifanın sinyali derbi sonrası Ünal Aysal'ın tebrik mesajına da yansıdı.
Aysal, Galatasaray'ın resmi internet sitesinden yayınladığı tebrik mesajında Fatih Terim'e teşekkür etmedi.
Aysal'ın mesajı şöyleydi; "Dostumuz ve rakibimiz Beşiktaş karşısında üstün bir başarı sergileyen bütün oyuncularımızı kutluyor, özen ve gayretleri için teşekkür ediyorum."
Geride kalan iki sezonda başkan Ünal Aysal'la sorun yaşadığı yönünde medyaya zaman zaman haberler yansımasına karşın başarılı bir şekilde görevini sürdüren Terim, bu kez koltuğunu koruyamadı.
Özellikle Terim'in, Galatasaray'la birlikte A Milli Takım'ın da teknik direktörlüğünü üstlenmesi ve Türkiye Futbol Federasyonu'yla nasıl bir sözleşme yaptığı tartışmaları içinde gelinen noktada, yönetimin 2 yıllık yeni mukavele önerisini de reddetmesi, Ünal Aysal yönetimi için bardağı taşıran son damla oldu.
Son yönetim kurulu toplantısında sözleşmesinin feshedilmesi kararı verilen Terim'e kısa sürede resmi bir bildirim dahi yapılmadı.
Son günlerde Profesyonel Futbol Tamımızla ilgili yaşanan gelişmeler, bugün düzenlenen Galatasaray Sportif A.Ş. (Kulüp) ve Şirketimizin kurucu ve hakim hissedarı olan Galatasaray Spor Kulübü Derneği Yönetim Kurullarında ayrı ayrı müzakere edilerek değerlendirilmiştir.
Yönetim Kurullarımızın sözleşmesini iki yıl uzatma kararı almasına cevaben Teknik Direktörümüz Sayın Fatih Terim'in kendisine yapılan yeni sözleşme önerisini kabul etmediğini açıklamış olması Yönetim Kurulumuza yeni çözümler aramak konusunda önemli bir sorumluluk yüklemiş bulunmaktadır.
Yaşanan gelişmeler Galatasaray'ın tüm sportif başarılarının temelinde yer alan Galatasaray değerlerine zarar verecek aşamaya gelmiştir.
Yönetim Kurulumuz her şeyden önce bu değerlerin korunması ve gelecek kuşaklara aktarılması sorumluluğu altındadır.
Galatasaray'ın tarihsel süreçte oluşmuş yönetim şekli gerek kurum içi hiyerarşi bakımından gerekse görev, sorumluluk ve yetkilerin dağıtımı bakımından kuşku ve tereddüt götürmeyecek ölçüde bellidir ve nettir.
Bu sorumluluğun gereği olarak camiamızın daha fazla yıpratılmasını engellemek amacıyla Yönetim Kurullarımız oybirliği ile Sayın Terim'in sözleşmesinin feshi için kendisine bildirimde bulunulması kararı almıştır.
Bu kararın Şirketimiz, Kulübümüz ve de Sayın Terim için hayırlı olacağı umuduyla, Sayın Terim'e Kulübümüze verdiği hizmetlerinden ötürü teşekkür eder, Milli Takım'ın başında devam edeceği kariyerinde elde edeceği başarıların tüm camiamızı gururlandıracağının bilinmesini isteriz.
Galatasaray'dan Kamuoyu Aydınlatma Platformu'na (KAP) yaptığı açıklamada, "Şirketimiz Yönetim Kurulu, 24.09.2013 tarihinde yapmış olduğu toplantıda profesyonel futbol takımımızın teknik direktörlük görevini yürüten Sn.Fatih Terim'in sözleşmesinin feshedilmesine oybirliği ile karar vermiştir." denildi.
