Galatasaray Yönetim Kurulu, bugün yaptığı toplantının ardından Fatih Terim ile yolları ayırma kararı aldı.
Galatasaray, Fatih Terim'le yollarını ayırdığını borsaya bildirdi.
Galatasaray Başkanı Ünal Aysal, sabah yapılan sponsorluk anlaşmasının ardından basının sorularını yanıtlayarak şok açıklamalarda bulunmuş ve  Aysal-Terim krizi gün yüzüne çıkmıştı.
Akşam saatlerinde yapılan yönetim kurulu toplantısında ise Fatih Terim ile yolların ayrıldığı açıklandı.
Sarı kırmızılı kulüpten yapılan yazılı açıklama şu şekilde: "Son günlerde profesyonel futbol takımımızla ilgili yaşanan gelişmeler, bugün düzenlenen Galatasaray Sportif A.Ş. ve şirketimizin kurucu ve hakim hissedarı olan Galatasaray Spor Kulübü Derneği yönetim kurullarında ayrı ayrı müzakere edilerek değerlendirilmiştir.
Yönetim kurullarımızın sözleşmesini iki yıl uzatma kararı almasına cevaben teknik direktörümüz Sayın Fatih Terim'in kendisine yapılan yeni sözleşme önerisini kabul etmediğini açıklamış olması yönetim kurulumuza yeni çözümler aramak konusunda önemli bir sorumluluk yüklemiş bulunmaktadır.
Yaşanan gelişmeler Galatasaray'ın tüm sportif başarılarının temelinde yer alan Galatasaray değerlerine zarar verecek aşamaya gelmiştir.
Yönetim kurulumuz her şeyden önce bu değerlerin korunması ve gelecek kuşaklara aktarılması sorumluluğu altındadır.
Galatasaray'ın tarihsel süreçte oluşmuş yönetim şekli gerek kurum içi hiyerarşi bakımından gerekse görev, sorumluluk ve yetkilerin dağıtımı bakımından kuşku ve tereddüt götürmeyecek ölçüde bellidir ve nettir.
Bu sorumluluğun gereği olarak camiamızın daha fazla yıpratılmasını engellemek amacıyla yönetim kurullarımız oybirliği ile Sayın Terim'in sözleşmesinin feshi için kendisine bildirimde bulunulması kararı almıştır.
Bu kararın şirketimiz, kulübümüz ve de Sayın Terim için hayırlı olacağı umuduyla, Sayın Terim'e kulübümüze verdiği hizmetlerinden ötürü teşekkür eder, Milli Takım'ın başında devam edeceği kariyerinde elde edeceği başarıların tüm camiamızı gururlandıracağının bilinmesini isteriz."
