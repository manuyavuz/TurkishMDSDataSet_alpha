Ünal Aysal başkanlığında bugün saat 17.00'da toplanan Yönetim Kurulu, toplantının ardından teknik direktör Fatih Terim ile yolların ayrılmasına karar verdi.
Ve Galatasaray'da 3. Fatih Terim dönemi sona erdi.
Fatih Terim'in A Milli Takım'ın başına geçmesiyle başlayan süreç tecrübeli teknik adamın Galatasaray'dan ayrılmasıyla sonuçlandı.
Tecrübeli teknik adam ile ilgili kararı vermek üzere bugün saat 17:00'da, Ünal Aysal başkanlığında TT Arena'da toplanan Sarı-Kırmızılı yönetim kararını açıkladı.
Yaklaşık 2 saat süren toplantının ardından Terim ile ayrılık kararı çıktı.
Gerçekleştirilen toplantının ardından bilgilendirmeyi Galatasaray Basın Sözcüsü Şükrü Ergün yaptı.
Kısa bir açıklama yapan Ergün, Fatih Terim ile yolların ayrıldığını bildirdi.
Kulüpten Fatih Terim'le yolların ayrılmasına ilişkin yapılan açıklama şöyle: Son günlerde Profesyonel Futbol Tamımızla ilgili yaşanan gelişmeler, bugün düzenlenen Galatasaray Sportif A.Ş. (Kulüp) ve Şirketimizin kurucu ve hakim hissedarı olan Galatasaray Spor Kulübü Derneği Yönetim Kurullarında ayrı ayrı müzakere edilerek değerlendirilmiştir.
Yönetim Kurullarımızın sözleşmesini iki yıl uzatma kararı almasına cevaben Teknik Direktörümüz Sayın Fatih Terim'in kendisine yapılan yeni sözleşme önerisini kabul etmediğini açıklamış olması Yönetim Kurulumuza yeni çözümler aramak konusunda önemli bir sorumluluk yüklemiş bulunmaktadır.
Yaşanan gelişmeler Galatasaray'ın tüm sportif başarılarının temelinde yer alan Galatasaray değerlerine zarar verecek aşamaya gelmiştir.
Yönetim Kurulumuz her şeyden önce bu değerlerin korunması ve gelecek kuşaklara aktarılması sorumluluğu altındadır.
Galatasaray'ın tarihsel süreçte oluşmuş yönetim şekli gerek kurum içi hiyerarşi bakımından gerekse görev, sorumluluk ve yetkilerin dağıtımı bakımından kuşku ve tereddüt götürmeyecek ölçüde bellidir ve nettir.
Bu sorumluluğun gereği olarak camiamızın daha fazla yıpratılmasını engellemek amacıyla Yönetim Kurullarımız oybirliği ile Sayın Terim'in sözleşmesinin feshi için kendisine bildirimde bulunulması kararı almıştır.
Bu kararın Şirketimiz, Kulübümüz ve de Sayın Terim için hayırlı olacağı umuduyla, Sayın Terim'e Kulübümüze verdiği hizmetlerinden ötürü teşekkür eder, Milli Takım'ın başında devam edeceği kariyerinde elde edeceği başarıların tüm camiamızı gururlandıracağının bilinmesini isteriz.
Galatasaray Kulübü, teknik direktör Fatih Terim ile yollarını ayırdığını borsaya bildirdi.
Sarı kırmızılı kulüp tarafından borsaya yapılan açıklama şu şekilde: "Şirketimiz yönetim kurulu, 24.09.2013 tarihinde yapmış olduğu toplantıda profesyonel futbol takımımızın teknik direktörlük görevini yürüten Sayın Fatih Terim'in sözleşmesinin feshedilmesine oy birliği ile karar vermiştir.
