Galatasay Yönetim Kurulu, bugün yaptığı toplantının ardından Fatih Terim ile yollarını ayırma kararı aldı.
Ve Galatasaray'da beklenen oldu.
Sarı-kırmızılı takım ile Fatih Terim'in yolu yine ayrıldı.
Tecrübeli teknik adam ile ilgili karar vermek üzere Galatasaray Yönetim Kurulu saat 17:00'de Türk Telekom Arena Stadı'nda biraraya geldi.
2 saat süren Yönetim Kurulu toplantısından Fatih Terim ile yolların ayrıldığı kararı çıktı.
İlerleyen saatlerden kulübün resmi internet sitesinden bir açıklama yapılacak.
Galatasaray Yönetim Kurulu Toplantısı'nda oy birliği ile Fatih Terim'in teknik direktörlükten alındığını öğrenen futbolcular, adeta şoka uğradı.
Futbolcuların Çaykur Rizespor maçı hazırlıklarını tamamladıktan sonra soyunma odasına gittiği ve hocalarının görevden alındığını burada öğrendiği öğrenildi.
Bu kararın ardından yabancı futbolcuların 'Az önce buradaydı bu nasıl iş' dediği, yerli futbolcuların ise büyük tepki gösterdiği öğrenildi.
Fatih Terim'in, yarın Florya Metin Oktay Tesisleri'ne gelerek futbolcularıyla vedalaşacağı bildirildi.
Galatasaray'ın KAP'a yaptığı açıklama şu şekilde: Yönetim Kurulumuz, takımımızın teknik direktörlük görevinin yürüten sayın Fatih Terim'in sözleşmesinin feshedilmesini oybirliği ile karar vermiştir.
Galatasaray Kulübü Başkanı Ünal Aysal, gündemdeki Fatih Terim konusu ile ilgili olarak bugün öğlen saatlerinde Odeabank ile yapılan sponsorluk anlaşmasının imza töreninde basın mensuplarının sorularını yanıtlamıştı.
"Önümüzdeki 24 veya 48 saat içinde bir karar alınacaktır" diyen Ünal Aysal, Terim ile yolların ayrılması ihtimali için de "Hiçbir teknik direktörle görüşme yapmadık.
Ancak bir karar alınırsa hemen görüşmeler yapılır.
Gerekirse en iyi yerli ya da yabancı profesyoneller bulunabilir" demişti.
2014 Dünya Kupası elemelerinde son 4 maç için A Milli Takım'ın başına geçen Fatih Terim'in günlerdir Galatasaray ile sözleşme yenileyip yenlemeyeceği konuşuluyordu.
Sarı kırmızılı kulübün başkanı Ünal Aysal ve yönetim kurulu Terim ile 2 yıllık yeni sözleşme için açıklama yapsalarda o imzalar bir türlü atılamadı.
Gelinen son noktada istifanın sinyali derbi sonrası Ünal Aysal'ın tebrik mesajına da yansıdı.
Aysal, Galatasaray'ın resmi internet sitesinden yayınladığı tebrik mesajında Fatih Terim'e teşekkür etmedi.
Aysal'ın mesajı şöyleydi: "Dostumuz ve rakibimiz Beşiktaş karşısında üstün bir başarı sergileyen bütün oyuncularımızı kutluyor, özen ve gayretleri için teşekkür ediyorum."
