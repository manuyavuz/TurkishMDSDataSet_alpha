Kızılhaç'ın Filipinler'deki yetkilisi tayfun ardından ülkede bir "kıyamet manzarası" olduğunu söyledi.
Ülkede büyük yıkıma yol açan tayfun felaketinde sadece bir bölgede en az 10 bin kişinin ölmüş olabileceği bildiriliyor.
Yüz binlerce kişi de evlerinden oldu.
Tayfunun Filipinlerde 4 milyon kişiyi etkilediği söyleniyor.
Ülkeyi yerle bir eden tayfundan sonra yetkililer yardım çalışmalarında büyük zorluk yaşıyor.
Felaket bölgelerine binlerce asker gönderildi.
Askeri uçaklarla yardım malzemeleri taşınıyor.
Ancak enkaz ve hasara uğrayan yollar nedeniyle yardımı tayfunzedelere ulaştırmada büyük zorluk yaşanıyor.
Ülkenin doğu bölgelerini vuran tayfunun tarihin en büyük kasırgalarından biri olduğu belirtiliyor.
Haiyan tayfunu Tacloban kentinde evleri, okulları ve bir havaalanını yerle bir etti.
Yüz binlerce kişi tayfun nedeniyle evlerini terk etmek zorunda kaldı.
BBC muhabiri Rupert Wingfield-Hayes, Leyte eyaletinin yönetim merkezi Tacloban ve çevresinde çok büyük bir yıkım olduğunu söylüyor.
Tayfunun yol açtığı dev dalgaların evleri yıktığı Tacloban'da içme suyu ve elektrik yok.
Kentte yiyecek sıkıntısı var.
Yetkililer, felaketzedelere yardım dağıtmakta güçlük çektiklerini, sık sık yağmalama olayları görüldüğünü belirtti.
Yüzlerce kişi, Tacloban'ı terk etmek umuduyla havaalanına akın etti.
Havaalanı tayfunda büyük zarar gördü.
Dört kişinin fırtınadan kaçmaya çalışırken hayatını kaybettiği belirtiliyor.
Tayfun şimdi Vietnam'a ulaştı.
Ancak gücü büyük miktarda azaldı.
Kategori Bir'e indirilen tayfunda rüzgarın hızı saatte 140 mil civarında.
Kuzeydeki kentlerde 600 binden fazla kişi tahliye edildi.