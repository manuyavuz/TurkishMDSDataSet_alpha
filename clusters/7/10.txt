Binlerce kişinin yaşamını yitirdiğinin belirtildiği Filipinler'deki tayfun felaketine ilişkin açıklama yapan Birleşmiş Milletler Çocuklara Yardım Fonu (UNICEF), tayfundan etkilenen 4 milyon çocuğun acil yardıma muhtaç olduğunu belirtti.
Filipinler'de günlerdir etkisini sürdüren Haiyan tayfunu büyük bir yıkıma yol açarken, tayfundan dolayı en az 10 bin kişinin yaşamını yitirmiş olabileceği belirtiliyor.
Uluslararası yardım kuruluşu Kızılhaç yetkilileri, Filipinler'deki durumu "kıyamet manzarası" olarak değerlendiriyor.
Tayfun nedeniyle yüz binlerce kişi evlerinden olurken, tayfunun 4 milyon kişiyi etkilediği belirtiliyor.
Ülkeyi yerle bir eden tayfundan sonra yetkililer yardım çalışmalarında büyük zorluk yaşıyor.
Felaket bölgelerine binlerce asker gönderildi.
Askeri uçaklarla yardım malzemeleri taşınıyor.
Ancak enkaz ve hasara uğrayan yollar nedeniyle yardımları afetzedelere ulaştırmada büyük zorluklar yaşanıyor.
4 milyon çocuğun acil yardıma ihtiyacı var.
Birleşmiş Milletler Çocuklara Yardım Fonu (UNICEF), Filipinler'deki Haiyan tayfunundan etkilenen 4 milyon çocuğun acil yardıma muhtaç olduğunu açıkladı.
UNICEF'in açıklamasında, felaketten etkilenen bölgelerdeki 3 bin aileyi desteklemek için gıda, su, sağlık ve temizlik maddelerinin ülkede var olan kaynakların harekete geçirilmesiyle sağlandığı, ulaşım sağlanır sağlanmaz öncelikli olarak Tacloban bölgesine dağıtımın yapılacağı belirtildi.
UNICEF'in Filipinler Temsilcisi Tomoo Hozumi ise, "Krizin yükünü taşıyan çocuklara kritik malzemeleri almanın acelesi içindeyiz" diyerek, iletişim ve altyapı etkilendiğinden tayfunun vurduğu bölgelere ulaşımın sınırlı olduğunu kaydetti.
"Krizin yıkıcı etkisiyle ilgili daha iyi bir görüntü elde ettiğimizde, ilk düşündüğümüzden daha fazla çocuğun etkilendiği gayet açıktır" diyen Hozumi, UNICEF'in, çocukların sağlıklarının korunması ve güvenliği için elinden geleni yaptığını kaydetti.
BM Genel Sekreteri Ban Ki-mun'un da, Filipinler'deki Haiyan tayfununun verdiği zarardan son derece endişe duyduğu belirtildi.
BM Genel Sekreterlik Sözcülüğü'nden yapılan açıklamada, Genel Sekreter Ban'ın Filipinler'de bugüne kadarki karadan gelen en büyük fırtınalardan biri olarak, 9 milyon 500 bin insanı etkileyen ve geniş çaplı bir yıkıcı etki gösterip insanları yerinden eden tayfunun verdiği zarardan son derece endişe duyduğu kaydedildi.
Açıklamada, Filipinler BM Daimi Temsilcisi Libran N. Cabactulan'la görüştüğü hatırlatılan Ban Ki-Mun'un, BM'nin Filipinler hükümetine ve halkına afetle mücadelede desteğini sunduğu kaydedildi.
Ülkede yol, havaalanı ve köprülerin tahrip olmasından dolayı birçok kişiye hala ulaşılamadığının altı çizilen açıklamada, yardım kuruluşları tarafından havadan gıda, sağlık, barınak ve tıbbi malzeme dağıtıldığı bildirildi.