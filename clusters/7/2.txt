Ülkenin orta kesimini vuran tayfunda, yalnızca bir şehirde 10 bin kişinin ölmüş olabileceği belirtiliyor.
Filipinler'in merkezindeki 6 adada etkili olan Haiyan tayfununda can ve mal kaybının felaket boyutlarında olduğu belirtiliyor.
Leyte adasındaki yetkililer, kendilerine yalnızca Tacloban kentinde 10 bin civarında kişinin öldüğüne dair haberlerin geldiğini bildirirken, ölenlerin çoğunun sellerde boğulduğu ya da yıkılan binaların altında kaldığı sanılıyor.
Samar adasında ise tayfun yüzünden öldüğü kesinleşenlerin sayısının 300 olduğu, 2 bin kadar kişidense haber alınamadığı ifade ediliyor.
Ülkeyi yıkıp geçen tayfun yüzünden pek çok bölgeye temel hizmetler verilemezken, ücra kesimlerle iletişim sağlanamıyor.
Kimi yerleşim bölgelerinde cesetlerin yollara saçıldığı, evlerin kuvvetli rüzgar ve sel yüzünden yerle bir olduğu sbelirtiliyor.
Hızını düşürerek Vietnam'a yönelen tayfunun kuzeydeki Thanh Hoa kentine pazartesi ulaşması bekleniyor.