Filipinler'i Cuma günü vuran Haiyan tayfunu sebebiyle ölü sayısının 10 bine yükseldiği bildirildi.
Tacloban Bölge Polis Şefi Elmer Soria, Leyte vilayeti yöneticisi Dominic Petilla'nın, dün akşam saatlerinde kendisine ülkenin merkezindeki Tacloban kentinde ölü sayısının 10 bine yaklaştığını söylediğini bildirdi.
220 bin nüfuslu Tacloban'da sel sularının ağaçların tepelerine kadar çıktığı, çoğu insanın yıkılan binaların enkazlarında ve boğularak öldüğü belirtiliyor.
Tacloban kenti yöneticilerinden Tecson Lim de, sadece kendi şehirlerinde binlerce ölü olduğunu, 300 – 400 cesede ulaşabildiklerini duyurdu.
Lim, "Sokaklarda, sel suları içinde ve evlerin içinde, her yerde ölüler var." dedi.
Leyte vilayetinin yüzde 80'inin yerle bir olduğu, rüzgarın hızının saatte 275 kilometre olarak ölçüldüğü ve 5 – 6 metrelik dalgaların görüldüğü bildirildi.
Filipinler'de 4,3 milyon insanın hayatını olumsuz etkileyen ve şimdiye kadar görülmüş en kuvvetli tayfunlardan biri olan 5. kategorideki Haiyan, Vietnam'a doğru ilerliyor.
Haiyan tayfunu, şu ana kadar kayıtlara geçen en kuvvetli tayfun diye nitelense de Pasifik'in kuzey batısında yer alan Filipinler büyük fırtınalara yabancı değil.
Her yıl 20 civarında tayfunla başetmeye çalışan Filipinler'de, alınan tüm önlemlere rağmen doğal afetler ciddi düzeyde can ve mal kaybına yol açıyor ve bunda yoksulluğun büyük payı olduğu belirtiliyor.
Coğrafi konumundan dolayı, bölgede genellikle Vietnam, Çin ,Tayvan, Hong Kong ve Japonya'yı da etkisi altına alan tayfunları "ilk karşılayan" ülke olan Filipinler, aynı zamanda depremlerin ve yanardağ faaliyetlerinin sıkça görüldüğü "Ateş Çemberi"nde bulunuyor.
Geçen ay ülkenin orta kesiminde meydana gelen 7,2 büyüklüğündeki deprem, 220'den fazla kişinin ölümüne ve büyük hasara yol açmıştı.
Haiyan'dan önce ülkeyi vuran büyük tayfunlardan bazıları, yılları ve ölü sayısı şöyle:
Thelma tropikal fırtınası / 1991 / 5101 ölü.
Bobha tayfunu / 2012 / 1900 ölü.
Ike tayfunu / 1984 / 1492 ölü.
Agnes tayfunu / 1984 / 1167 ölü.
Washi tropikal fırtınası / 2011 / 1080 ölü.
Trix tayfunu / 1952 / 995 ölü.
Amy tayfunu / 1951 / 991 ölü.
Nina tayfunu / 1987 / 979 ölü.
Fenshen tayfunu / 2008 / 938 ölü.
Angela tayfunu / 1995 / 882 ölü.