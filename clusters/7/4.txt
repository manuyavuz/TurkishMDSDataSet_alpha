Filipinler'i vuran Haiyan tayfunu sebebiyle ölü sayısı 10 bine yükseldi.
220 bin nüfuslu Tacloban'da sel sularının ağaçların tepelerine kadar çıktığı, çoğu insanın yıkılan binaların enkazlarında ve boğularak öldüğü belirtiliyor.
Birleşmiş Milletler, tayfunda zarar görenlere destek çağrısında bulundu.
Hollanda Filipinler'e 2 milyon euro maddi yardım yapacak.
FİLİPİNLER'i Cuma günü vuran Haiyan tayfunu sebebiyle ölü sayısının 10 bine yükseldiği bildirildi.
Tacloban Bölge Polis Şefi Elmer Soria, Leyte vilayeti yöneticisi Dominic Petilla'nın, akşam saatlerinde kendisine ülkenin merkezindeki Tacloban kentinde ölü sayısının 10 bine yaklaştığını söylediğini bildirdi.
220 bin nüfuslu Tacloban'da sel sularının ağaçların tepelerine kadar çıktığı, çoğu insanın yıkılan binaların enkazlarında ve boğularak öldüğü belirtiliyor.
Tacloban kenti yöneticilerinden Tecson Lim de, sadece kendi şehirlerinde binlerce ölü olduğunu, 300 - 400 cesede ulaşabildiklerini duyurdu.
Lim, "Sokaklarda, sel suları içinde ve evlerin içinde, her yerde ölüler var." dedi.
Leyte vilayetinin yüzde 80'inin yerle bir olduğu, rüzgarın hızının saatte 275 kilometre olarak ölçüldüğü ve 5 - 6 metrelik dalgaların görüldüğü bildirildi.
Filipinler'de 4,3 milyon insanın hayatını olumsuz etkileyen ve şimdiye kadar görülmüş en kuvvetli tayfunlardan biri olan 5. kategorideki Haiyan, Vietnam'a doğru ilerliyor.
Samar adasında ise tayfun yüzünden öldüğü kesinleşenlerin sayısının 300 olduğu, 2 bin kadar kişidense haber alınamadığı ifade ediliyor.
Ülkeyi yıkıp geçen tayfun yüzünden pek çok bölgeye temel hizmetler verilemezken, ücra kesimlerle iletişim sağlanamıyor.
Kimi yerleşim bölgelerinde cesetlerin yollara saçıldığı, evlerin kuvvetli rüzgar ve sel yüzünden yerle bir olduğu belirtiliyor.
Hızını düşürerek Vietnam'a yönelen tayfunun kuzeydeki Thanh Hoa kentine bugün ulaşması bekleniyor.
Birleşmiş Milletler (BM) Genel Sekreteri'nin İnsani İşlerden Sorumlu Yardımcısı ve Acil Durumlar Koordinatörü Valerie Amos, Filipinler'deki "Haiyan-Yolanda" tayfunu dolayısıyla yardım çağrısında bulundu.
Amos, yayımladığı mesajında, "Filipinler'deki korkunç yıkımlar ve can kayıpları haberlerinden dolayı son derece üzgün" olduğunu belirterek, ölü sayısı tahminleriyle ilgili bir çok rakam bulunduğunu, Kızıl Haç'a göre ise ölü sayısının en az bin 200 olduğunu bildirdi.
Bu sayının artma olasılığının yüksek olduğunu belirten Amos, hükümetin ülke genelindeki 36 bölgede, 4 milyon 300 bin insanın tayfundan etkilendiğini bildirdiğini kaydetti.
Amos, ilk değerlendirmelere göre, binlerce evinin yıkılarak, yolların kapandığını, insanların gıda, su, barınak ve enerji ihtiyacı bulunduğunu dile getirdi.
Tayfundan etkilenen daha fazla yere ulaşılınca, felaketin aileler üzerindeki etkisiyle ilgili daha ayrıntılı bir resim elde edileceğini belirten Amos, hükümetin geçici barınaklar, temel gıda malzemeleri ve arama kurtarma operasyonları yürüttüğünü bildirdi.
Hollanda, ülke tarihinin en büyük tayfun felaketini yaşayan Filipinler'e 2 milyon euro nakdi yardım yapacağını açıkladı.
Filipinler'de Haiyan tayfunu sebebiyle 1200 kişinin hayatını kaybetmesi, binlerce kişinin evsiz kalmasının ardından Hollanda Dış Ticaret ve Kalkınma Bakanı Lilianne Ploumen, 500 bin euro'su anında teslim edilmek üzere, Hollanda Kızıl Haç aracılığıyla 2 milyon euro maddi yardımın acil olarak ulaştırılması talimatını verdi.
Filipinler genelinde şu anda ikamet yerleri kayıtlı Hollandalı 400 ila 450 kişinin yaşadığı açıklandı.
Haiyan tayfununun yaklaşık 4,5 milyon kişiyi etkilediği ifade ediliyor.
Tayfunun hızının yer yer saatte 385 kilometre hıza ulaştığı ifade edildi.
Resmi olarak açıklanan 1200 kişinin ölümünün ardından bu sayının artmasından endişe duyulduğu bildirildi.