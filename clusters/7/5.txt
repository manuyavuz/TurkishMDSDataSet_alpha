Yetkililerden alınan haberde en çok etkilenen Leyte eyaletinde 10 binden fazla kişinin öldüğü bilgisi geldi.
Tarihinin en şiddetli doğal afetlerinden birini yaşayan Filipinler'de, Haiyan tayfunu nedeniyle evlerini ve yakınlarını yitirenlere yardım ulaştırılmaya çalışılıyor.
Yetkililer, tayfundan en çok etkilenen Leyte eyaletinin başkenti Tacloban'da 10 binden fazla kişinin öldüğünü, binlerce binanın yerle bir olduğunu, heyelan ve devrilen ağaçlar nedeniyle yolların kapandığını, havaalanında terminal binasının yıkıldığını açıkladı.
Filipinler Kızılhaçı, yardım çalışmalarının kötü hava koşulları, hasar gören yollar ve yağmacıların saldırıları nedeniyle güçlükle yürütüldüğünü ifade etti.
Tacloban'da incelemelerde bulunan Devlet Başkanı Benigno Aquino, kentte olağanüstü hal ya da sıkı yönetim ilan etmeyi planladığını söyledi.
Aquino, bölgeye binlerce takviye birlik gönderildiğini ve askeri kargo uçaklarının tayfundan etkilenenlere yardım malzemesi taşıdığını belirtti.
Görgü tanıkları, başkent Manila'nın 580 kilometre kuzeybatısındaki Tacloban'da saatteki hızı 235 kilometreye varan rüzgarlara ve dev dalgalara yol açan tayfunda ölenlerin cesetlerinin sokaklarda olduğunu bazı cesetlerin ağaç dallarından sarktığını bildirdi.
Halkın, yiyecek, içme suyu ve yakacak bulabilmek için marketleri ve benzin istasyonlarını yağmaladığı belirtildi.
Doğal Afetler Ajansı yetkilileri, yaklaşık 4 milyon insanın tayfundan etkilendiğini, 800 bin kişinin ise evlerini terk etmek zorunda kaldığını kaydetti.
Sel baskınları ve heyelan nedeniyle birçok bölgeye ulaşım sağlanamadığına işaret eden yetkililer, felaketin gerçek boyutlarının ancak yolların açılmasının ardından ortaya çıkacağını ifade etti.
Büyüklü küçüklü 7 binden fazla adadan oluşan Filipinler'in doğusundaki 6 adayı vuran Haiyan tayfunu, sadece Tacloban'da 10 binden fazla kişinin ölümüne neden oldu.
200 bin nüfusa sahip kentteki binalardan büyük bir kısmının ağır hasar gördüğü belirlendi.
Tayfundan en çok etkilenen bölgeler arasında yer alan Samar Adası'nda da en az 300 kişinin öldüğü, 2 bin kişinin kayıp olduğu kaydedildi.
Hızı azalan Tayfun, Güney Çin Denizi ve Vietnam'a doğru ilerliyor.
Tayfunun pazartesi günü ulaşmasının beklendiği Vietnam'da 600 bin kişi tahliye edildi.
ABD Savunma Bakanı Chuck Hagel, Filipinler'deki arama ve kurtarma çalışmalarına yardımcı olmak için Pasifik Komutanlığından gemi ve uçakların bölgeye gönderileceğini açıkladı.
Acil yardım için 3 milyon avro tahsis eden Avrupa Komisyonu, uzmanlardan oluşan bir ekibin Filipinler'e gönderileceğini belirtti.
İngiltere, tayfunda evlerini ve yakınlarını yitirenler için 8 milyon dolar insani yardım göndereceğini kaydetti.
Katolik aleminin ruhani lideri Papa Franciscus da Vatikan'da 10 binlerce kişinin katılımıyla düzenlenen ayinde Asya'daki en büyük Hıristiyan nüfusuna sahip Filipinler'deki tayfunda ölenler için dua etti.
Tayfundan etkilenen bölgede 1,7 milyon çocuğun yaşadığını bildiren UNICEF de bölgeye 60 ton insani yardım göndermeye hazırlanıyor.
UNICEF'in Filipinler Temsilcisi Tomoo Hozumi, yardım taşıyan uçakların bölgeye salı günü ulaşmasının beklendiğini belirtti.