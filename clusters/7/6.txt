Tarihin gördüğü en büyük tayfun felaketiyle sarsılan Filipinler'deki manzara korkunç olarak niteleniyor.
Hızla ilerleyen Haiyan Tayfunu Çin ve Vietnam'ı etkisi altına aldı.
Filipinler'i cuma günü vurmaya başlayan ve hafta sonu da etkisi süren tayfun felaketi Asya ülkelerini tehdit etmeye devam ediyor.
Vietnam'ın ardından Çin'i vuran Haiyan Tayfunu nedeniyle milyonlarca kişi hâlâ tetikte bekliyor.
Filipinler'i saatte 380 kilometre hızla vuran rüzgârın hızı Vietnam'a ulaştığında saatte 210 kilometreye düştü.
Vietnam'da 600 bin kişi evlerinden tahliye edildi.
Tayfun, dün itibariyle Çin'in güney eyaletleri, Haynan ve Guangşi'ye ulaştı.
Guangşi'de 12 bin kişi olumsuz etkilendi, 1 kişi hayatını kaybetti.
Resmi olmayan rakamlara göre 10 binden fazla kişinin öldüğü Filipinler'de hâlâ kıyamet senaryosu hakim.
Ordu sözcüsü, tayfunda 942 kişinin öldüğünü, 275 kişinin kaybolduğunu teyit edebilecek durumda olduklarını açıkladı.
İlerleyen saatlerde ölü sayısının bin 774'e yükseldiği belirtildi.
Haiyan Tayfunu'nun Filipinler'de en az 9 milyon kişiyi etkilediği düşünüldüğünde ölü sayısının çok daha fazla olduğu tahmin ediliyor.
Devlet Başkanı Benigno Aquino tayfundan etkilenen bölgelerde afet durumu ilan etti.
Tacloban'da incelemelerde bulunan Aquino, önceliğin gıda, içme suyu ve tıbbi malzeme ulaştırmak olduğunu söyledi.
Dün temizlik çalışmalarıyla facianın boyutu da ortaya çıktı.
Karaya vuran gemi enkazları, dümdüz olan kentler, yıkılan köprüler, denize yayılan araçlar ve adım başı görülen cansız bedenler felaketin özeti gibiydi.
Ulaşım ve iletişim hatlarının sekteye uğraması nedeniyle yardım malzemelerinin dağıtımında güçlükler yaşanıyor.
Şişmiş cesetler elektriksizlik ve ceset torbası eksikliği nedeniyle koruma altına alınamıyor.
Kızılhaç Başkanı Richard Gordon, "Ölü yaralı sayısı korkunç boyutlarda.
23 binden fazla bina yıkıldı.
Tacloban'daki durumu anlatmaya sözcükler yetmiyor.
Tek söyleyebileceğim bunun bir kıyamet olduğu." dedi.
Birleşmiş Milletler Mülteciler Yüksek Komiseri Antonio Guterres, "Gördüğümüz yıkımın boyutları inanılmaz" dedi.
Öte yandan Somali'nin Puntland bölgesinde meydana gelen selde 100'den fazla kişi yaşamını yitirdi.
Filipinler Dışişleri Bakanlığı en çok gıda, içme suyu, çadır, battaniye, ilaç, tıbbi malzeme ve aşıya ihtiyaçlarının olduğunu duyurdu.
Ülkede binlerce kişi, havaalanlarında toplanarak gelecek dış yardımı beklemeye başladı.
Yiyeceği ve içme suyu bulunmayan yerel halkın, marketleri, dükkanları ve benzin istasyonlarını yağmaladığı kaydedildi.
Hatta çetelerin yardım helikopterlerini bile yağmaladığı bildirildi.
Yağma faaliyetlerini engellemek ve düzeni yeniden sağlamak için tayfundan etkilenen bölgelere çok sayıda takviye birlik ve polis gönderildi.
7 binden fazla adadan oluşan Güneydoğu Asya ülkesi Filipinler'i her yıl yaklaşık 20 tayfun vuruyor.
Ülke doğal afetlere karşı yeterince tecrübeli olmasına rağmen bu denli büyük bir facianın yaşanması akıllara "Yeterli önlem alınmadı mı" sorusunu getirdi.
Ancak Filipinli yetkililer Haiyan Tayfunu'nun dünya tarihinin en büyük felaketlerinden biri olmasına dikkat çekiyor.
Tayfun öncesi yüz binlerce kişi sığınaklara yerleştirildi.
Ancak sığınaklar bile şiddetli rüzgâr ve dev dalgalara dayanamadı.