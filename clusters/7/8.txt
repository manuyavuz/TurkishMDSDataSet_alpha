Filipinler'e tarihinin en büyük doğal felaketlerinden birini yaşatarak binlerce kişinin ölümüne neden olan Haiyan tayfunu, Vietnam'da tropik fırtına biçiminde karayı vurdu.
Filipinler'i hafta sonu vuran Haiyan tayfunu (Filipinliler Yolanda diyor) 41 eyalette 10 milyondan fazla kişiyi etkiledi, 23 binden fazla bina yıkıldı.
Filipinler'deki Kızılhaç Başkanı Richard Gordon, Haiyan tayfununun yol açtığı yıkımı, "kıyamet"e benzetirken, 21 ülke yardım sözü verdi.
Saatteki hızı 235 kilometreye varan rüzgarlar ve yüksekliği 15 metreyi bulan dev dalgalarla ülkenin doğusundaki 6 adayı vuran tayfunun 41 eyalette 10 milyondan fazla kişiyi etkilediğini belirten Gordon, "Ölü yaralı sayısı korkunç boyutlarda.
Her yerde cesetler var.
23 binden fazla bina yıkıldı.
Tacloban'daki durumu anlatmaya sözcükler yetmiyor.
Tek söyleyebileceğim, bunun bir kıyamet olduğu." dedi.
Heyelan, devrilen ağaçlar ve sel baskınları nedeniyle birçok bölgeye ulaşım sağlanamadığına işaret eden Gordon, felaketin gerçek boyutunun ancak yolların açılmasından sonra ortaya çıkacağını vurguladı.
Ölü sayısının on binleri bulabileceğine dikkati çeken Gordon, tayfundan kurtulanların açlıkla boğuştuğunu, bölgeye acilen gıda, çadır, içme suyu ve tıbbi malzeme gönderilmesi talebinde bulundu.
Arama kurtarma ekipleri, salgın hastalıkları önlemek için sokaklarda yatan, ağaçlardan sarkan, su birikintilerinde yüzen cesetleri toplamaya başladı.
Tayfunda ölenlerin, toplu mezarlara gömüldüğü belirtildi.
Yıkılan binaların altında hala çok sayıda kişinin cesedinin bulunduğu sanılıyor.
Tayfundan en çok etkilenen Leyte eyaletinin başkenti Tacloban'a giden Uluslararası Kızılhaç Komitesi görevlisi Sebastien Sujobert, bölgenin havadan devasa bir çöp yığınına benzediğini, tayfunun önüne çıkan binaları, ağaçları devirerek dehşet verici bir yıkıma yol açtığını söyledi.
Yiyeceği ve içme suyu bulunmayan halkın, marketleri, dükkanları ve benzin istasyonlarını yağmaladığı kaydedildi.
Dünya, Haiyan tayfununun binlerce kişinin ölümüne neden olduğu Filipinler'e yardım için seferber oldu.
Filipinler Dışişleri Bakanlığı Sözcüsü Raul Hernandez, aralarında Avustralya, Belçika, Kanada, Endonezya, İsrail, Japonya, ABD, Türkiye ve İngiltere'nin de bulunduğu 21 ülke ile UNICEF, Sınır Tanımayan Doktorlar ve Oxfam gibi çok sayıda uluslararası örgütün yardım sözü verdiğini açıkladı.
Hernandez, bağışların Sivil Savunma Ofisi ve Doğal Afetler Risk Yönetimi Konseyi tarafından toplanıp dağıtılacağını sözlerine ekledi.
Yardım malzemeleri ve deniz piyadelerinden oluşan askeri birliği taşıyan ABD askeri uçağının, Manila'dan havalandığı belirtildi.