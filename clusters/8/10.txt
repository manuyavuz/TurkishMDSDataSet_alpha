ABD'nin teknoloji devleri, gizli servislere karşı atağa geçti.
Teknoloji şirketleri gizli servislerin internetteki casusluk faaliyetlerine sınırlama getirilmesini istiyor.
Aralarında Facebook, Microsoft, Google, Twitter, Yahoo ve Linkedln gibi dev isimlerin yer aldığı şirketler ABD Başkanı Barack Obama ve Amerikan Kongresi üyelerine hitaben bir mektup yazdı.
Gizli servislerin internetteki casusluk programlarına karşı atağa geçen şirketler, kullanıcılarının internetteki faaliyetlerinin resmi kurumlar tarafından izlenmesine sınırlama getirilmesini talep etti.
İnternet üzerinden uluslararası çaptaki casusluk faaliyetlerinin reformdan geçirilmesini isteyen şirketler açtıkları ortak internet sayfası üzerinden 5 maddelik bir plan sundu.
Şirketler, gizli servislerin internetteki iletişim verilerini kitlesel olarak izlemek yerine sadece hedefe yönelik belirli kişilere ait verileri izlemesi gerektiğini kaydetti.
Ayrıca ilgili makamlar ve adli kurumların da belirlenen kurallara uyulup uyulmadığını daha sıkı denetlemesi gerektiği vurgulandı.
Şirketler ayrıca hükümetlerin neden ve hangi sıklıkta kullanıcı verilerini talep ettiğini kamuoyuna duyurabilme hakkı da istiyor.
Kendilerinden kullanıcı bilgileri talep edilmesine uluslararası yasal bir çerçeve çizilmesini isteyen şirketler, yazdıkları açık mektupta "Artık değişim zamanı geldi." ifadelerine yer verdi.
Bu konuda bir açıklama yapan Facebook'un kurucusu Mark Zuckerberg de "devlete bağlı kurumların yaptığı casusluk faaliyetlerinin, hükümetlerin bilgi toplarken yeni sınırlara ihtiyacı olduğunu gösterdiğini" belirtti.
Zuckerberg, "İnsanlar güven duymadığı bir teknolojiyi kullanmayacaktır.
Hükümetler bu güveni tehlikeye attı ve hükümetler güvenin yeniden tesis edilmesine yardım etmelidir." ifadelerini kullandı.
Öte yandan ABD Ulusal Güvenlik Kurumu'nun (NSA) Almanya'da da kişisel verileri izlemesiyle ilgili tartışmalar sürüyor.
NSA'in hangi kişisel verilere ulaştığının hâlâ tam olarak aydınlatılmadığını ifade eden Telekom Yönetim Kurulu Başkanı Rene Obermann, skandalın Almanya'da özgür iletişim ve özel hayatın korunmasına dair güveni sarstığına dikkat çekti.
Handelsblatt gazetesine konuşan Obermann, bu sorunun uzun vadede demokrasiye büyük zarar verebileceğini ifade ederek Alman hükümeti ve AB Komisyonu'nu gerekli tepkiyi göstermemekle eleştirdi.
Telekom Yönetim Kurulu Başkanı, ABD'ye veri güvenliği standartlarının korunması gerektiğinin hatırlatılmasının ekonominin değil, siyasetin işi olduğuna dikkat çekti.
İnternet devleri, ülkeler arasında krize yol açan dinleme skandalı nedeniyle ticari kayba uğrama endişesi taşıyor.
Söz konusu şirketlerin sahip olduğu e-posta ve sohbet programlarıyla birlikte sosyal paylaşım platformlarını dünyada milyonlarca kişi kullanıyor.