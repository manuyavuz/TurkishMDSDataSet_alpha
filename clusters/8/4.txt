Apple, Google, Facebook ve Twitter ABD Hükümeti için açık bir mektup kaleme alarak Ulusal Güvenlik Ajansı'nın faaliyetlerini gözden geçirmesini istedi. 
Teknoloji devleri ortak mektuplarında, mevcut izleme faaliyetinin halkın "özgürlüğüne zarar verdiğine" vurgu yaparak, geniş çaplı değişiklik yapılmasını önerdiler.
Mektupta şu ifadelere yer verildi: "Hükümetlerin, vatandaşlarını koruma görevi olduğunu biliyoruz.
Fakat bu yaz ortaya çıkanlar, dünya çapında devletlerin izleme uygulamalarında acil bir reform ihtiyacına ışık tuttu.
Birçok ülkede denge, bireyin haklarının aleyhine, devletin lehine doğru fazlaca kaydı; kaldı ki bu hakların anayasamızda yeri vardır."
Teknoloji şirketleri, Amerikan Ulusal Güvenlik Ajansı'nın faaliyetlerini düzenleyen kanunun değiştirilmesini talep etti.
İngiliz The Guardian gazetesinin yer verdiği mektupta devamla şu ifadeler dikkat çekti: "Dünya'nın pek çok ülkesinde çalışmakta olan pek çok istihbarat teşkilatının faaliyetleri devletlerin menfaatlerine hizmet etmektedir ve Anayasalar ile güvence altına alınmış olan vatandaşlık temel hak ve hürriyetlerinden her geçen gün uzaklaşmaktadır. 
Bu durum, son derece önemsediğimiz "özgürlük" kavramına ters düşmektedir.
Artık değişim zamanı gelmiştir.".
Amerikalı CIA eski ajanı Edward Snowden'ın sızdırdığı bilgiler, ABD'li gizli servislerinin küresel casusluk faaliyetleri kapsamında telefon kayıtlarını takip ettiğini, fiber optik kablolar üzerinden küresel iletişimi izlediğini ve ağlara izinsizce girdiğini ortaya çıkarmıştı.