Aralarında Twitter, Facebook ve Google'ın da bulunduğu teknoloji şirketleri, Obama'ya yazdıkları açık mektupta kişi haklarına dikkat çekerek devlet için yapılan çalışmaların kişi haklarını geride bıraktığını belirttiler.
Teknoloji devleri, devlet için yapılan çalışmaların kişi haklarını geride bıraktığını düşünüyor.
Google, Facebook ve Twitter'ın da aralarında bulunduğu sekiz teknoloji devi, hükümetlerin izleme programlarına daha sıkı denetim getirilmesi çağrısında bulundu.
Teknoloji devleri, ABD Başkanı Barack Obama'ya yazdıkları açık mektupta, ulusal güvenliğe ilişkin endişeleri anladıklarını, bununla birlikte bu kapsamdaki yasaların kişi haklarıyla dengeli hale getirilmesini istedi.
Birçok ülkede bu kapsamdaki dengenin daha çok devlet yararına kurulduğuna ve Anayasa'da yüceltilen kişi haklarından uzaklaşıldığına işaret edilen mektupta, "Bu, el üstünde tuttuğumuz bütün özgürlüklere zarar veriyor.
Artık değişim zamanı." denildi.
ABD'nin bu kapsamdaki reformlarda öncü rol oynaması gerektiğine işaret edilen mektuba AOL, Apple, Facebook, Google, LinkedIn, Microsoft, Twitter ve Yahoo imza attı.
Aralarında Facebook CEO'su Mark Zuckerberg ile Yahoo yöneticisi Marissa Meyer'in bulunduğu üst düzey yetkililer, www.reformgovernmentsurveillance.com adresine yorum bırakarak, bu adres üzerinden yürütülen kampanyaya kişisel olarak destek verdiklerini de göstermiş oldu.
ABD Ulusal Güvenlik Ajansı (NSA) eski sistem analisti Edward Snowden, hükümetlerin gizli izleme programlarını ortaya çıkan belgeleri basına sızdırmış, istihbarat yetkilileri, NSA'nın taktiklerinin terörizmle mücadele kapsamında belirlendiğini ileri sürmüştü.