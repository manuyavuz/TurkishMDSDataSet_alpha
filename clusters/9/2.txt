Küba'nın simgesi haline gelen klasik otomobiller Havana sokaklarına veda ediyor.
Castro yönetimi yarım asırlık otomobil ithalatı yasağını kaldırıyor.
Küba'da yarım yüzyıllık uygulama sona ererek otomobil ithalatının önündeki engeller yumuşatılıyor.
Bu karar, adanın simgesi haline gelmiş 'vintage' otomobillerin saltanatına son vereceğe benziyor.
Ülkenin resmi gazetesi Granma, çarşamba günü Bakanlar Kurulu'nda alınan bir kararla otomobillerin pazarda satılması amacıyla ithal edilebileceğini açıkladı.
Kararın tüm taşıtların perakende satışlarını kademeli olarak artıracağını ve istisnai durumlarda bazı Kübalılara verilen ülkeye taşıt sokma hakkının özel izne tabi tutulmasına son vereceği belirtiliyor.
Küba'nın yerli otomobil pazarını ithalata açması, 1950'li yıllarda üretilmiş ve 50 yıllık ABD ambargosuna dayanmış Chevrolet Ford ve Pontiac'lar için ölümcül sonuçlara yol açacağa benziyor.
Ülkedeki taşıt sayısına dair resmi bir bilgi olmamasına karşın, uzmanlar adada 60 bin civarı Amerikan otomobili bulunduğunu belirtiyor.
Ülkede ayrıca 70'lerde ve 80'lerde üretilmiş Sovyet yapımı Lada ve Moskviç'ler de bulunuyor.
Reform, başkan Raul Castro'nun Sovyet tarzı kapalı ekonomiden kademeli olarak liberal ekonomiye geçişi için uzun zamandır beklenen adım olarak görülüyor.