Küba'da 1959 Sosyalist devriminden sonra otomobil ticaretine getirilen yasak 50 yıl aradan sonra kaldırılıyor.
Küba Komünist Partisi'ne bağlı Granma gazetesinde kararın Bakanlar Konseyi'nin çarşamba günkü oturumunda alındığı belirtildi.
Otomobil ticaretiyle ilgili yasaklar 2011'de gevşetilmeye başlanmıştı.
Vatandaşların 1959'dan önce üretilmiş otomobilleri alıp satmasına sınırlı izin verilmişti.
İthal ve yeni otomobillerin satın alınmasına ise sadece devlet hizmeti gerekçesiyle izin veriliyordu.
Yeni düzenlemeyle beraber otomobil ithalatı ile eski ve yeni otomobillerin ticareti serbestleşecek.
Küba'nin efsanevi lideri Fidel Castro'nun koltuğunu bıraktığı kardeşi Raul Castro komünist rejimi devam ettirebilmek için uygulamaya koymayı düşündüğü reformlara böylelikle bir yenisini daha ekledi.
Küba'nın sembolü haline gelen eski Amerikan ve Sovyet arabalar turistlerin en çok ilgisini çeken görüntülerden biriydi.
Düzenleme ile Küba sokak ve caddelerinden yansıyan görüntü zamanla değişebilir.