İstanbul'da, İstanbul Cumhuriyet Başsavcılığı'nın talimatıyla başlatılan ve Mali Şube polislerince yürütülen kamu ihalelerinde rüşvet ve yolsuzluk operasyonu kapsamında, aralarında işadamları ve ünlü isimlerin bulunduğu kişilerin evlerine baskın düzenlendi. 
Aralarında işadamı Ali Ağaoğlu, Halk Bankası Genel Müdürü Süleyman Aslan ve iş adamı Reza Zerrab'ın yanı sıra; Ekonomi Bakanı Zafer Çağlayan'ın oğlu Salih Kaan Çağlayan ile İçişleri Bakanı Muammer Güler'in oğlu Barış Güler ve Çevre Şehircilik Bakanı Erdoğan Bayraktar'ın oğlu Abdullah Oğuz Bayraktar'ın da bulunduğu bir çok isim gözaltına alındı.
Sabah başlayan operasyonda gözaltına alınanların sayısı şu ana kadar 49'a yükselirken, 7 kişi hakkında da arama kararı çıkarıldı.
Soruşturmanın bir yıldır devam eden bir fiziki ve teknik takip süreci sonunda başlatıldığı konuşuluyor.
