Suriye'nin kimyasal silahlarını imha etmek için gönüllü ülke bulamayan Kimyasal Silahların Yasaklanması Örgütü(OPCW), silahların denizde imha edilebileceğini açıkladı.
ABD'nin operasyonel, teknolojik ve maddi desteğiyle imha işlemlerini denizde gerçekleştireceklerini belirten BM-OPCW imha misyonu başkanı Sigrid Kaag, 31 Aralık'a kadar Suriye'den çıkarılması beklenen silahların nötralizasyonunun ABD'ye ait bir gemide hidroliz yöntemiyle yapılacağını dile getirdi.
OPCW tarafından yapılan açıklamada Suriye'deki kimyasal silahların diğer bölümünün imhası için açılan ihaleye şimdiye kadar 35 özel şirketin ilgi gösterdiği bildirildi. 
OPCW'nin aldığı kararlara göre Suriye'nin hassas kimyasallarının 31 Aralık, kalan kısmının ise 5 Şubat'a kadar ülke dışına çıkarılması bekleniyor. 
İmha işlemlerinin Haziran 2014'e kadar bitmesi hedefleniyor.
