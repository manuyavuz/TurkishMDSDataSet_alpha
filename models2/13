14 yıl önce milletvekili Merve Kavakçı'nın türbanla girme girişiminden sonra ilk kez, TBMM, AKP milletvekillerinin öncülüğü ve muhalefet partilerinden MHP ve BDP'nin desteğiyle türbanlı vekillerini ağırladı.
Hacdan dönen AK Parti Konya Milletvekili Gülay Samancı, Kahramanmaraş Milletvekili Sevde Beyazıt Kaçar, Denizli Milletvekili Nurcan Dalbudak ve Mardin Milletvekili Gönül Bekin Şahkulubey, TBMM Genel Kurul çalışmalarına daha önce belirttikleri üzere başörtüleriyle katıldılar.
Genel Kurul girişinde hiçbir parti üyesinden herhangi bir tepki gelmezken, oturumun açılmasıyla tepkiler başladı.
CHP milletvekili Muharrem İnce, Meclis Başkan Vekili Meral Akşener'e "usul tartışması" açılması teklifinde bulundu ve Şafak Pavey'e "mağdur" sıfatıyla söz hakkı verilmesini talep etti.
Şafak Pavey geçirdiği trafik kazası nedeniyle bir bacağını kaybetmiş ve Genel Kurul'a pantolonla katılmak istemişti ancak "İçtüzük" gerekçesiyle bu isteği geri çevrilmişti.





