Milli Savunma Bakanı İsmet Yılmaz askerlik süresi ve bedelli askerlik ile ilgili çalışma tartışmalarına noktayı koydu.
AK Parti Genel Başkan Yardımcısı Numan Kurtulmuş'un "25 yaşından büyüklerin 15 bin liraya bedelli askerlik yapması" ile ilgili sözlerine ve milletvekillerinin bu konudaki sorularına cevap veren İsmet Yılmaz, askerliğin kısaltılması ve bedelli askerlik konularının gündemlerinde olmadığını belirtti.
Bedelli askerlik ve askerlik süresi ile ilgili açıklamaların fazla dile getirilmesinin askere gelmeyi düşünenleri etkilediğini söyleyen bakan Yılmaz, söylenti halindeki gelişmeleri bekledikleri için 500-600 bin arası bakayanın bulunduğunu da sözlerine ekledi. 
Genelkurmay Başkanlığı'nın yeniden yapılanma gibi bir talebi olmadığı müddetçe mevcut durumun süreceğini belirten Yılmaz, askerliğin 15 aydan 12 aya indirilmesiyle ilgili uygulamanın 1 Ocak 2014'te yürürlüğe gireceğini dile getirdi.

