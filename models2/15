AK Parti Genel Başkan Yardımcısı Numan Kurtulmuş, NTV ve Twitter aracılığıyla bedelli askerlik ve askerliğin kısaltılması konusundaki düşüncelerini paylaştı.
"Son bir kez bedelli askerlik olabilir." düşüncesini NTV'de dile getirdikten sonra bu görüşünü Twitter'da da belirtti. 
Kamuoyunda bu yönde bir talebin olduğunu gördüğünü aktaran Numan Kurtulmuş, bu konuda kararı yapacağı çalışmalar sonucunda Genelkurmay Başkanlığı'nın verebileceğini de mesajlarına ekledi. 
Numan Kurtulmuş mesajlarında, Türkiye'de askerlik sisteminin bir revizyona ihtiyacı olduğunu, nitelikli uzmanlardan oluşan, yüksek teknolojiyle donanmış ve yüksek savunma kabiliyeti olan bir ordunun da uzun süreli silah altında kalma zorunluluğunu kaldıracağını ve askerlik süresini kısaltabileceğini kaydetti.
Milli Savunma Bakanı İsmet Yılmaz ise konuyla ilgili kendisine yöneltilen sorulara yanıt vermekten kaçındı.
