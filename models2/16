Hatay İl Jandarma Komutanlığı'na gelen ihbarı değerlendiren jandarma ekiplerinin içerisinde silah ve mühimmat bulunan bir yardım TIR'ını durdurduğu iddia edildi.
İnsani Yardım Vakfı'na (İHH) ait olduğu iddia edilen TIR Kırıkhan-Reyhanlı yolu üzerinde durduruldu.
İddiaya göre, yapılan aramalar sonucunda Suriye'ye insani yardım taşıdığı ileri sürülen TIR'da askeri mühimmat, hücum yelekleri, elektronik cihazlar ve bazı yaşam malzemeleri ele geçirildi. 
TIR'ın incelenmek üzere jandarma karakoluna çekildiği, bu sırada 3 kişinin de gözaltına alındığı belirtildi.
Bir başka iddia ise TIR'da bulunanlardan birinin bir MİT elemanı olduğu ve şahsın arama yaptırmamakta direttiği yönünde.
İHH İnsani Yardım Vakfı Basın Koordinatörü Serkan Nergis ise Twitter üzerinden yaptığı açıklamalarla söz konusu aracın vakıfla ilgisi olmadığını belirtti.
