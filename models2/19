40 günlük bebek, zatürreden hayatını kaybetti.
Konya'nın Ereğli ilçesinde henüz 40 günlük olan Ayaz bebek, sabah bebeğini emzirmek için uyanan 21 yaşındaki annesi Maviş Eşme tarafından yattığı yerde ölü bulundu.
Konya Dr. Faruk Sükan Doğum ve Çocuk Hastanesi Morgu'na kaldırılan Ayaz bebeğin, yapılan otopsisinde zatürreden öldüğü anlaşıldı.
İki çocuğuyla birlikte 2 katlı kerpiç evin camları kırık tek odalı bölümünde yaşayan ve eşi askerde olan acılı anne Maviş Eşme çevreden topladığı odunlarla evini ısıtıyordu.
Maviş Eşme'nin geçimini de üst katlarında yaşayan akrabalarının yardımlarıyla sağladığı belirtildi.
21 yaşındaki acılı anneyi ilk ziyaret eden isim Ereğli Kaymakamı Şakir Erden, devletin her zaman ailenin yanında olduğunu bildirdi. 
Öte yandan Eşme'nin akrabası Şevket Gezici ise ailenin devletten yeterli maddi desteği alamadığını öne sürdü.

