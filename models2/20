Annesi tarafından evde tek başına bırakılan 2 aylık bebek açlık ve susuzluktan öldü.
Kocaeli'nin Gölcük ilçesinde bir ilkokulda sınıf öğretmenliği yapan 34 yaşındaki Seçil M.D., Kurban Bayramı tatilini geçirmek üzere memleketi Adana'ya gitti.
Adana'da çevik kuvvet ekibinde görevli bir polis memuruyla olan ilişkisinden dünyaya gelen erkek bebeğini ise bu süreçte Gölcük'teki evinde yalnız bıraktı.
9 günlük bayram tatili dönüşünde bebeğinin karnını doyurmak isteyen anne Seçil M.D., hareket etmediğini farkettiği bebeğini Gölcük Necati Çelik Devlet Hastanesi'ne götürdü.
Hastanede yapılan incelemelerde bebeğin açlık ve susuzluğa bağlı olarak en az 3 gün önce yaşamını yitirdiği açıklandı.
Ailesinin tepkisinden çekinen anne, bebeği evde bırakmak zorunda olduğunu dile getirdi.
Gölcük Adliyesi'nde tamamlanan işlemlerin ardından Seçil M.D. tutuklanarak cezaevine gönderildi.
