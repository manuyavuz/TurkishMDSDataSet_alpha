Galatasaray Yönetim Kurulu, kulüp binasında gerçekleştirdiği 2 saatlik toplantının ardından teknik direktör Fatih Terim ile yolları ayırma kararı aldı. 
Kararın ardından KAP'a yapılan resmi açıklamada, "Sn. Fatih Terim'in sözleşmesinin feshedilmesine oybirliği ile karar verilmiştir" denildi. 
Son dönemlerde Terim'in, Ünal Aysal'ın telefonlarına çıkmadığı iddia edilmiş, başkan Aysal da aralarındaki iletişim problemini doğrulamıştı.
Aradaki ipleri tamamen koparan ise A Milli takım antrenörlüğü görevini de üstlenen Terim'in, Galatasaray'dan gelen 2 yıllık sözleşme teklifini reddetmesi oldu. 
Bunun üzerine kendilerine "yeni çözümler aramak" sorumluluğunun yüklendiğini belirten Yönetim Kurulu, Terim'le yola devam etmeme kararı aldı.
Resmi siteden yapılan açıklamada Fatih Terim'e yaptığı hizmetlerden dolayı teşekkür edildi ve milli takım görevinde başarılar dilendi.
Terim, futbol takımı ile son iki sezonda aldığı 4 kupaya karşın iç çekişmelerin kurbanı oldu.
 
