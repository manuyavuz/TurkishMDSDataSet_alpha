Konya'nın Ereğli İlçesi'nde henüz nüfusa kayıt ettirilmeyen 40 günlük Ayaz bebek, camları kırık olan evlerinde yaşamını yitirdi.
40 günlük Ayaz bebeğin babası Onur Ulak, askeri birliğinden izin alarak Ereğli'ye gelmiş, bebeğinin ölüm haberini o zaman almıştı.
Acı haberi alan baba Ulak, ilk olarak 40 günlük bebeği Ayaz'ı mezarında ziyaret etti.
Baba Onur Ulak, ardından dini nikahla yaşadığı Maviş Eşme ile resmi nikah kıydırmak için Ereğli Belediyesi'ne gitti.
Yapılan otopside minik bebeğin zatürre nedeniyle hayatını kaybettiği tespit edilirken aile yakınları, bebeğin camı kırık bir odada kaldığı için üşümüş olabileceğini öne sürdü.
2 çocuğu ile birlikte camları kırık olduğu için naylon çekili evde yaşayan Maviş Eşme çevreden topladığı odunlarla evini ısıtıyordu.
Bundan sonraki süreçte Kaymakamlık makamınca aileye gerekli yardımların yapılacağı açıklandı.