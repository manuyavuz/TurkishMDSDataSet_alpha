Güney Afrika'nın efsanevi lideri Nelson Mandela 95 yaşında hayata veda etti.
Güney Afrika Devlet Başkanı Jacob Zuma, Mandela'nın ölümünü "Ulusumuzun en kıymetli evladını kaybettik" sözüyle duyururken 10 günlük ulusal yas ilan edildiğini belirtti.
Nelson Mandela, 1990'lı yıllarda Güney Afrika'nın ırkçılığa dayalı apartheid (ayrılık) yönetiminden normalleşmeye geçiş sürecine öncülük etmiş ve bu mücadelesinde 27 yıl hapis yatmıştı.
Fakirlik ve eşitsizlikle de mücadele eden sosyalist demokrat Mandela, Afrika Ulusal Konseyi Partisi Başkanı olarak ilk defa tüm halkın katıldığı seçimlerde 1994'ten 1999'a kadar Güney Afrika Cumhuriyeti'nin ilk devlet başkanı seçildi.
Mandela iktidarıyla birlikte ırkçı uygulamalar, Anti-Apartheid Hareketi ile ortadan kaldırıldı.
Hayatı boyunca pek çok barış ödülü kazanan Mandela, 1993'te de Klerk ile Nobel barış ödülüne layık görüldü.