Kocaeli'nin Gölcük İlçesi'nde bir ilkokulda sınıf öğretmenliği yapan 34 yaşındaki kadın, 2 aylık bebeğini evde tek başına bıraktıktan sonra 9 günlük bayram tatili için memleketine gitti.
Talihsiz bebek açlık ve susuzluktan öldü.
Bebeğin babası olduğu iddia edilen polis memuru ilişki kurduğu öğretmenin daha önce evlenip boşandığını öğrenince ilişkisini kesmiş, anne ise ölüme terkettiği ve ismini Berk koyduğu gayrimeşru bebeğini ailesinden bile gizlemişti.
Ölen bebeğini hareketsiz olduğu gerekçesiyle Gölcük Necati Çelik Devlet Hastanesi'ne getiren öğretmen D., doktorların durumu polise bildirmesi üzerine gözaltına alındı. 
Polis ekiplerince dün gece gözaltına alınan anne, "tatil sonunda eve geldiğimde bebeğe mama yedirmeye çalıştım.
Yemeyince de Devlet Hastanesi'ne götürdüm.
Burada öldüğünü söylediler." şeklinde kanları donduran bir açıklama yaptı.
