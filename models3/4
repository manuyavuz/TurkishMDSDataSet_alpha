Mardin'in Nusaybin ilçesinde Suriye sınırından Türkiye'ye yasadışı yollardan geçmeye çalışan gruba yapılan müdahalede Suriye uyruklu 3 kişinin öldüğü açıklandı.
Bu 3 kişi Suriye'den sınırdaki mayınlı alanı kaçak olarak geçmek isterken askerler tarafından fark edildi.
Özel Harekat timinden yapılan "dur" ihtarına rağmen sınırı geçip kaçmaya çalışan 3 kişiye, zırhlı araçtan ateş açıldı.
Açılan ateş sonucu 3 Suriyeli olay yerinde öldü.
Mardin Valiliğinden olaya ilişkin yapılan açıklamada, "Yasadışı yollardan sınırı geçmeye çalışan bir gruba, görev değişimi maksadıyla Nusaybin'den il merkezine intikal etmekte olan Polis Özel Harekat timi tarafından Nusaybin-Kızıltepe yolunun 9. kilometresinde müdahale edilmiş, olay esnasında Suriye uyruklu 3 şahıs hayatını kaybetmiştir" denildi.
Olayla ilgili olarak Nusaybin Cumhuriyet Başsavcılığı'nca adli soruşturma başlatılılırken, öldürülen 3 Suriyelinin cesedinin Malatya Adli Tıp Kurumuna gönderildiği kaydedildi.